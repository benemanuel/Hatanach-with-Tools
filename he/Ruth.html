
<html dir="rtl" lang="he">
<head>
  <link rel="stylesheet" href="../css/EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
רות Ruth</br></H2>
<a target = '_blank' href='https://hatanach.geulah.org.il/verse/citation.php?verse=Ruth1:1'/> (פרק א פסוק א)</a>וַיְהִ֗י בִּימֵי֙ שְׁפֹ֣ט הַשֹּֽׁפְטִ֔ים וַיְהִ֥י רָעָ֖ב בָּאָ֑רֶץ וַיֵּ֨לֶךְ אִ֜ישׁ מִבֵּ֧ית לֶ֣חֶם יְהוּדָ֗ה לָגוּר֨ בִּשְׂדֵ֣י מֹואָ֔ב ה֥וּא וְאִשְׁתֹּ֖ו וּשְׁנֵ֥י בָנָֽיו׃

<a target = '_blank' href='https://hatanach.geulah.org.il/verse/citation.php?verse=Ruth1:2'/> (פרק א פסוק ב)</a>וְשֵׁ֣ם הָאִ֣ישׁ אֱלִימֶ֡לֶךְ וְשֵׁם֩ אִשְׁתֹּ֨ו נָֽעֳמִ֜י וְשֵׁ֥ם שְׁנֵֽי־בָנָ֣יו ׀ מַחְלֹ֤ון וְכִלְיֹון֙ אֶפְרָתִ֔ים מִבֵּ֥ית לֶ֖חֶם יְהוּדָ֑ה וַיָּבֹ֥אוּ שְׂדֵֽי־מֹואָ֖ב וַיִּֽהְיוּ־שָֽׁם׃

<a target = '_blank' href='https://hatanach.geulah.org.il/verse/citation.php?verse=Ruth1:3'/> (פרק א פסוק ג)</a>וַיָּ֥מָת אֱלִימֶ֖לֶךְ אִ֣ישׁ נָֽעֳמִ֑י וַתִּשָּׁאֵ֥ר הִ֖יא וּשְׁנֵ֥י בָנֶֽיהָ׃

<a target = '_blank' href='https://hatanach.geulah.org.il/verse/citation.php?verse=Ruth1:4'/> (פרק א פסוק ד)</a>וַיִּשְׂא֣וּ לָהֶ֗ם נָשִׁים֨ מֹֽאֲבִיֹּ֔ות שֵׁ֤ם הָֽאַחַת֙ עָרְפָּ֔ה וְשֵׁ֥ם הַשֵּׁנִ֖ית ר֑וּת וַיֵּ֥שְׁבוּ שָׁ֖ם כְּעֶ֥שֶׂר שָׁנִֽים׃

<a target = '_blank' href='https://hatanach.geulah.org.il/verse/citation.php?verse=Ruth1:5'/> (פרק א פסוק ה)</a>וַיָּמֻ֥תוּ גַם־שְׁנֵיהֶ֖ם מַחְלֹ֣ון וְכִלְיֹ֑ון וַתִּשָּׁאֵר֨ הָֽאִשָּׁ֔ה מִשְּׁנֵ֥י יְלָדֶ֖יהָ וּמֵֽאִישָֽׁהּ׃

<a target = '_blank' href='https://hatanach.geulah.org.il/verse/citation.php?verse=Ruth1:6'/> (פרק א פסוק ו)</a>וַתָּ֤קָם הִיא֨ וְכַלֹּתֶ֔יהָ וַתָּ֖שָׁב מִשְּׂדֵ֣י מֹואָ֑ב כִּ֤י שָֽׁמְעָה֙ בִּשְׂדֵ֣ה מֹואָ֔ב כִּֽי־פָקַ֤ד יְהוָֹה֙ אֶת־עַמֹּ֔ו לָתֵ֥ת לָהֶ֖ם לָֽחֶם׃

<a target = '_blank' href='https://hatanach.geulah.org.il/verse/citation.php?verse=Ruth1:7'/> (פרק א פסוק ז)</a>וַתֵּצֵ֗א מִן־הַמָּקֹום֙ אֲשֶׁ֣ר הָֽיְתָה־שָׁ֔מָּה וּשְׁתֵּ֥י כַלֹּתֶ֖יהָ עִמָּ֑הּ וַתֵּלַ֣כְנָה בַדֶּ֔רֶךְ לָשׁ֖וּב אֶל־אֶ֥רֶץ יְהוּדָֽה׃

<a target = '_blank' href='https://hatanach.geulah.org.il/verse/citation.php?verse=Ruth1:8'/> (פרק א פסוק ח)</a>וַתֹּ֤אמֶר נָֽעֳמִי֨ לִשְׁתֵּ֣י כַלֹּתֶ֔יהָ לֵ֣כְנָה שֹּׁ֔בְנָה אִשָּׁ֖ה לְבֵ֣ית אִמָּ֑הּ יַ֣עֲשׂה֯ יְהוָֹ֤ה עִמָּכֶם֙ חֶ֔סֶד כַּֽאֲשֶׁ֧ר עֲשִׂיתֶ֛ם עִם־הַמֵּתִ֖ים וְעִמָּדִֽי׃

<a target = '_blank' href='https://hatanach.geulah.org.il/verse/citation.php?verse=Ruth1:9'/> (פרק א פסוק ט)</a>יִתֵּ֤ן יְהוָֹה֙ לָכֶ֔ם וּמְצֶ֣אןָ מְנוּחָ֔ה אִשָּׁ֖ה בֵּ֣ית אִישָׁ֑הּ וַתִּשַּׁ֣ק לָהֶ֔ן וַתִּשֶּׂ֥אנָה קֹולָ֖ן וַתִּבְכֶּֽינָה׃

<a target = '_blank' href='https://hatanach.geulah.org.il/verse/citation.php?verse=Ruth1:10'/> (פרק א פסוק י)</a>וַתֹּאמַ֖רְנָה ֯לָ֑הּ כִּֽי־אִתָּ֥ךְ נָשׁ֖וּב לְעַמֵּֽךְ׃

<a target = '_blank' href='https://hatanach.geulah.org.il/verse/citation.php?verse=Ruth1:11'/> (פרק א פסוק יא)</a>וַתֹּ֤אמֶר נָֽעֳמִי֨ שֹׁ֣בְנָה בְנֹתַ֔י לָ֥מָּה תֵלַ֖כְנָה עִמִּ֑י הַֽעֹוד־לִ֤י בָנִים֙ בְּֽמֵעַ֔י וְהָי֥וּ לָכֶ֖ם לַֽאֲנָשִֽׁים׃

<a target = '_blank' href='https://hatanach.geulah.org.il/verse/citation.php?verse=Ruth1:12'/> (פרק א פסוק יב)</a>שֹׁ֤בְנָה בְנֹתַי֙ לֵ֔כְןָ כִּ֥י זָקַ֖נְתִּי מִֽהְיֹ֣ות לְאִ֑ישׁ כִּ֤י אָמַ֨רְתִּי֨ יֶשׁ־לִ֣י תִקְוָ֔ה גַּ֣ם הָיִ֤יתִי הַלַּ֨יְלָה֙ לְאִ֔ישׁ וְגַ֖ם יָלַ֥דְתִּי בָנִֽים׃

<a target = '_blank' href='https://hatanach.geulah.org.il/verse/citation.php?verse=Ruth1:13'/> (פרק א פסוק יג)</a>הֲלָהֵ֣ן ׀ תְּשַׂבֵּ֗רְנָה עַ֚ד אֲשֶׁ֣ר יִגְדָּ֔לוּ הֲלָהֵן֙ תֵּֽעָגֵ֔נָה לְבִלְתִּ֖י הֱיֹ֣ות לְאִ֑ישׁ אַ֣ל בְּנֹתַ֗י כִּֽי־מַר־לִ֤י מְאֹד֨ מִכֶּ֔ם כִּֽי־יָֽצְאָ֥ה בִ֖י יַד־יְהוָֹֽה׃

<a target = '_blank' href='https://hatanach.geulah.org.il/verse/citation.php?verse=Ruth1:14'/> (פרק א פסוק יד)</a>וַתִּשֶּׂ֣נָ֯ה קֹולָ֔ן וַתִּבְכֶּ֖ינָה עֹ֑וד וַתִּשַּׁ֤ק עָרְפָּה֙ לַֽחֲמֹותָ֔הּ וְר֖וּת דָּֽבְקָה־בָּֽהּ׃

<a target = '_blank' href='https://hatanach.geulah.org.il/verse/citation.php?verse=Ruth1:15'/> (פרק א פסוק טו)</a>וַתֹּ֗אמֶר הִנֵּה֨ שָׁ֣בָה יְבִמְתֵּ֔ךְ אֶל־עַמָּ֖הּ וְאֶל־אֱלֹהֶ֑יהָ שׁ֖וּבִי אַֽחֲרֵ֥י יְבִמְתֵּֽךְ׃

<a target = '_blank' href='https://hatanach.geulah.org.il/verse/citation.php?verse=Ruth1:16'/> (פרק א פסוק טז)</a>וַתֹּ֤אמֶר רוּת֙ אַל־תִּפְגְּעִי־בִ֔י לְעָזְבֵ֖ךְ לָשׁ֣וּב מֵֽאַֽחֲרָ֑יִךְ כִּ֠י אֶל־אֲשֶׁ֨ר תֵּֽלְכִ֜י אֵלֵ֗ךְ וּבַֽאֲשֶׁ֤ר תָּלִ֨ינִי֨ אָלִ֔ין עַמֵּ֣ךְ עַמִּ֔י וֵֽאלֹהַ֖יִךְ אֱלֹהָֽי׃

<a target = '_blank' href='https://hatanach.geulah.org.il/verse/citation.php?verse=Ruth1:17'/> (פרק א פסוק יז)</a>בַּֽאֲשֶׁ֤ר תָּמ֨וּתִי֙ אָמ֔וּת וְשָׁ֖ם אֶקָּבֵ֑ר כֹּה֩ יַֽעֲשֶׂ֨ה יְהוָֹ֥ה לִי֙ וְכֹ֣ה יֹסִ֔יף כִּ֣י הַמָּ֔וֶת יַפְרִ֖יד בֵּינִ֥י וּבֵינֵֽךְ׃

<a target = '_blank' href='https://hatanach.geulah.org.il/verse/citation.php?verse=Ruth1:18'/> (פרק א פסוק יח)</a>וַתֵּ֕רֶא כִּֽי־מִתְאַמֶּ֥צֶת הִ֖יא לָלֶ֣כֶת אִתָּ֑הּ וַתֶּחְדַּ֖ל לְדַבֵּ֥ר אֵלֶֽיהָ׃

<a target = '_blank' href='https://hatanach.geulah.org.il/verse/citation.php?verse=Ruth1:19'/> (פרק א פסוק יט)</a>וַתֵּלַ֣כְנָה שְׁתֵּיהֶ֔ם עַד־בֹּואָ֖נָה בֵּ֣ית לָ֑חֶם וַיְהִ֗י כְּבֹאָ֨נָה֙ בֵּ֣ית לֶ֔חֶם וַתֵּהֹ֤ם כָּל־הָעִיר֙ עֲלֵיהֶ֔ן וַתֹּאמַ֖רְנָה הֲזֹ֥את נָֽעֳמִֽי׃

<a target = '_blank' href='https://hatanach.geulah.org.il/verse/citation.php?verse=Ruth1:20'/> (פרק א פסוק כ)</a>וַתֹּ֣אמֶר אֲלֵיהֶ֔ן אַל־תִּקְרֶ֥אנָה לִ֖י נָֽעֳמִ֑י קְרֶ֤אןָ לִי֙ מָרָ֔א֯ כִּֽי־הֵמַ֥ר שַׁדַּ֛י לִ֖י מְאֹֽד׃

<a target = '_blank' href='https://hatanach.geulah.org.il/verse/citation.php?verse=Ruth1:21'/> (פרק א פסוק כא)</a>אֲנִי֙ מְלֵאָ֣ה הָלַ֔כְתִּי וְרֵיקָ֖ם הֱשִׁיבַ֣נִי יְהוָֹ֑ה לָ֣מָּה תִקְרֶ֤אנָה לִי֨ נָֽעֳמִ֔י וַֽיהוָֹה֨ עָ֣נָה בִ֔י וְשַׁדַּ֖י הֵֽרַע־לִֽי׃

<a target = '_blank' href='https://hatanach.geulah.org.il/verse/citation.php?verse=Ruth1:22'/> (פרק א פסוק כב)</a>וַתָּ֣שָׁב נָֽעֳמִ֗י וְר֨וּת הַמֹּֽואֲבִיָּ֤ה כַלָּתָהּ֙ עִמָּ֔הּ הַשָּׁ֖בָה מִשְּׂדֵ֣י מֹואָ֑ב וְהֵ֗מָּה בָּ֚אוּ בֵּ֣ית לֶ֔חֶם בִּתְחִלַּ֖ת קְצִ֥יר שְׂעֹרִֽים׃

<a target = '_blank' href='https://hatanach.geulah.org.il/verse/citation.php?verse=Ruth2:1'/> (פרק ב פסוק א)</a>וּֽלְנָֽעֳמִ֞י מֹי֯דַ֣ע לְאִישָׁ֗הּ אִ֚ישׁ גִּבֹּ֣ור חַ֔יִל מִמִּשְׁפַּ֖חַת אֱלִימֶ֑לֶךְ וּשְׁמֹ֖ו בֹּֽעַז׃

<a target = '_blank' href='https://hatanach.geulah.org.il/verse/citation.php?verse=Ruth2:2'/> (פרק ב פסוק ב)</a>וַתֹּאמֶר֩ ר֨וּת הַמֹּֽואֲבִיָּ֜ה אֶל־נָֽעֳמִ֗י אֵֽלְכָה־נָּ֤א הַשָּׂדֶה֨ וַֽאֲלַקְּטָ֣ה בַשִּׁבֳּלִ֔ים אַחַ֕ר אֲשֶׁ֥ר אֶמְצָא־חֵ֖ן בְּעֵינָ֑יו וַתֹּ֥אמֶר לָ֖הּ לְכִ֥י בִתִּֽי׃

<a target = '_blank' href='https://hatanach.geulah.org.il/verse/citation.php?verse=Ruth2:3'/> (פרק ב פסוק ג)</a>וַתֵּ֤לֶךְ וַתָּבֹוא֨ וַתְּלַקֵּ֣ט בַּשָּׂדֶ֔ה אַֽחֲרֵ֖י הַקֹּֽצְרִ֑ים וַיִּ֣קֶר מִקְרֶ֗הָ חֶלְקַ֤ת הַשָּׂדֶה֨ לְבֹ֔עַז אֲשֶׁ֖ר מִמִּשְׁפַּ֥חַת אֱלִימֶֽלֶךְ׃

<a target = '_blank' href='https://hatanach.geulah.org.il/verse/citation.php?verse=Ruth2:4'/> (פרק ב פסוק ד)</a>וְהִנֵּה־בֹ֗עַז בָּ֚א מִבֵּ֣ית לֶ֔חֶם וַיֹּ֥אמֶר לַקֹּֽוצְרִ֖ים יְהוָֹ֣ה עִמָּכֶ֑ם וַיֹּ֥אמְרוּ לֹ֖ו יְבָֽרֶכְךָ֥ יְהוָֹֽה׃

<a target = '_blank' href='https://hatanach.geulah.org.il/verse/citation.php?verse=Ruth2:5'/> (פרק ב פסוק ה)</a>וַיֹּ֤אמֶר בֹּ֨עַז֨ לְנַֽעֲרֹ֔ו הַנִּצָּ֖ב עַל־הַקֹּֽוצְרִ֑ים לְמִ֖י הַֽנַּֽעֲרָ֥ה הַזֹּֽאת׃

<a target = '_blank' href='https://hatanach.geulah.org.il/verse/citation.php?verse=Ruth2:6'/> (פרק ב פסוק ו)</a>וַיַּ֗עַן הַנַּ֛עַר הַנִּצָּ֥ב עַל־הַקֹּֽוצְרִ֖ים וַיֹּאמַ֑ר נַֽעֲרָ֤ה מֹֽואֲבִיָּה֨ הִ֔יא הַשָּׁ֥בָה עִם־נָֽעֳמִ֖י מִשְּׂדֵ֥ה מֹואָֽב׃

<a target = '_blank' href='https://hatanach.geulah.org.il/verse/citation.php?verse=Ruth2:7'/> (פרק ב פסוק ז)</a>וַתֹּ֗אמֶר אֲלַקְּטָה־נָּא֙ וְאָֽסַפְתִּ֣י בָֽעֳמָרִ֔ים אַֽחֲרֵ֖י הַקֹּֽוצְרִ֑ים וַתָּבֹ֣וא וַתַּֽעֲמֹ֗וד מֵאָ֤ז הַבֹּ֨קֶר֨ וְעַד־עַ֔תָּה זֶ֛ה שִׁבְתָּ֥הּ הַבַּ֖יִת מְעָֽט׃

<a target = '_blank' href='https://hatanach.geulah.org.il/verse/citation.php?verse=Ruth2:8'/> (פרק ב פסוק ח)</a>וַיֹּאמֶר֩ בֹּ֨עַז אֶל־ר֜וּת הֲלֹ֧וא שָׁמַ֣עַתְּ בִּתִּ֗י אַל־תֵּֽלְכִי֨ לִלְקֹט֨ בְּשָׂדֶ֣ה אַחֵ֔ר וְגַ֛ם לֹֽא־תַֽעֲבוּרִ֖י מִזֶּ֑ה וְכֹ֥ה תִדְבָּקִ֖ין עִם־נַֽעֲרֹתָֽי׃

<a target = '_blank' href='https://hatanach.geulah.org.il/verse/citation.php?verse=Ruth2:9'/> (פרק ב פסוק ט)</a>עֵינַ֜יִךְ בַּשָּׂדֶ֤ה אֲשֶׁר־יִקְצֹרוּן֙ וְהָלַ֣כְתְּ אַֽחֲרֵיהֶ֔ן הֲלֹ֥וא צִוִּ֛יתִי אֶת־הַנְּעָרִ֖ים לְבִלְתִּ֣י נָגְעֵ֑ךְ וְצָמִ֗ת וְהָלַ֨כְתְּ֙ אֶל־הַכֵּלִ֔ים וְשָׁתִ֕ית מֵֽאֲשֶׁ֥ר יִשְׁאֲב֖וּן הַנְּעָרִֽים׃

<a target = '_blank' href='https://hatanach.geulah.org.il/verse/citation.php?verse=Ruth2:10'/> (פרק ב פסוק י)</a>וַתִּפֹּל֨ עַל־פָּנֶ֔יהָ וַתִּשְׁתַּ֖חוּ אָ֑רְצָה וַתֹּ֣אמֶר אֵלָ֗יו מַדּוּעַ֩ מָצָ֨אתִי חֵ֤ן בְּעֵינֶ֨יךָ֨ לְהַכִּירֵ֔נִי וְאָֽנֹכִ֖י נָכְרִיָּֽה׃

<a target = '_blank' href='https://hatanach.geulah.org.il/verse/citation.php?verse=Ruth2:11'/> (פרק ב פסוק יא)</a>וַיַּ֤עַן בֹּ֨עַז֨ וַיֹּ֣אמֶר לָ֔הּ הֻ֙גֵּד הֻגַּ֜ד לִ֗י כֹּ֤ל אֲשֶׁר־עָשִׂית֙ אֶת־חֲמֹותֵ֔ךְ אַֽחֲרֵ֖י מֹ֣ות אִישֵׁ֑ךְ וַתַּֽעַזְבִ֞י אָבִ֣יךְ וְאִמֵּ֗ךְ וְאֶ֨רֶץ֙ מֹֽולַדְתֵּ֔ךְ וַתֵּ֣לְכִ֔י אֶל־עַ֕ם אֲשֶׁ֥ר לֹֽא־יָדַ֖עַתְּ תְּמֹ֥ול שִׁלְשֹֽׁום׃

<a target = '_blank' href='https://hatanach.geulah.org.il/verse/citation.php?verse=Ruth2:12'/> (פרק ב פסוק יב)</a>יְשַׁלֵּ֥ם יְהוָֹ֖ה פָּֽעֳלֵ֑ךְ וּתְהִ֨י מַשְׂכֻּרְתֵּ֜ךְ שְׁלֵמָ֗ה מֵעִ֤ם יְהוָֹה֨ אֱלֹהֵ֣י יִשְׂרָאֵ֔ל אֲשֶׁר־בָּ֖את לַֽחֲסֹ֥ות תַּֽחַת־כְּנָפָֽיו׃

<a target = '_blank' href='https://hatanach.geulah.org.il/verse/citation.php?verse=Ruth2:13'/> (פרק ב פסוק יג)</a>וַ֠תֹּאמֶר אֶמְצָא־חֵ֨ן בְּעֵינֶ֤יךָ אֲדֹנִי֨ כִּ֣י נִֽחַמְתָּ֔נִי וְכִ֥י דִבַּ֖רְתָּ עַל־לֵ֣ב שִׁפְחָתֶ֑ךָ וְאָֽנֹכִי֨ לֹ֣א אֶֽהְיֶ֔ה כְּאַחַ֖ת שִׁפְחֹתֶֽיךָ׃

<a target = '_blank' href='https://hatanach.geulah.org.il/verse/citation.php?verse=Ruth2:14'/> (פרק ב פסוק יד)</a>וַיֹּאמֶר֩ לָ֨הּ֯ בֹ֜עַז לְעֵ֣ת הָאֹ֗כֶל גּ֤שִֽׁי הֲלֹם֙ וְאָכַ֣לְתְּ מִן־הַלֶּ֔חֶם וְטָבַ֥לְתְּ פִּתֵּ֖ךְ בַּחֹ֑מֶץ וַתֵּ֨שֶׁב֙ מִצַּ֣ד הַקֹּֽוצְרִ֔ים וַיִּצְבָּט־לָ֣הּ קָלִ֔י וַתֹּ֥אכַל וַתִּשְׂבַּ֖ע וַתֹּתַֽ֯ר׃

<a target = '_blank' href='https://hatanach.geulah.org.il/verse/citation.php?verse=Ruth2:15'/> (פרק ב פסוק טו)</a>וַתָּ֖קָם לְלַקֵּ֑ט וַיְצַו֩ בֹּ֨עַז אֶת־נְעָרָ֜יו לֵאמֹ֗ר גַּ֣ם בֵּ֧ין הָֽעֳמָרִ֛ים תְּלַקֵּ֖ט וְלֹ֥א תַכְלִימֽוּהָ׃

<a target = '_blank' href='https://hatanach.geulah.org.il/verse/citation.php?verse=Ruth2:16'/> (פרק ב פסוק טז)</a>וְגַ֛ם שֹֽׁל־תָּשֹׁ֥לּוּ לָ֖הּ מִן־הַצְּבָתִ֑ים וַֽעֲזַבְתֶּ֥ם וְלִקְּטָ֖ה וְלֹ֥א תִגְעֲרוּ־בָֽהּ׃

<a target = '_blank' href='https://hatanach.geulah.org.il/verse/citation.php?verse=Ruth2:17'/> (פרק ב פסוק יז)</a>וַתְּלַקֵּ֥ט בַּשָּׂדֶ֖ה עַד־הָעָ֑רֶב וַתַּחְבֹּט֙ אֵ֣ת אֲשֶׁר־לִקֵּ֔טָה וַיְהִ֖י כְּאֵיפָ֥ה שְׂעֹרִֽים׃

<a target = '_blank' href='https://hatanach.geulah.org.il/verse/citation.php?verse=Ruth2:18'/> (פרק ב פסוק יח)</a>וַתִּשָּׂא֨ וַתָּבֹ֣וא הָעִ֔יר וַתֵּ֥רֶא חֲמֹותָ֖הּ אֵ֣ת אֲשֶׁר־לִקֵּ֑טָה וַתֹּוצֵא֙ וַתִּתֶּן־לָ֔הּ אֵ֥ת אֲשֶׁר־הֹותִ֖רָה מִשָּׂבְעָֽהּ׃

<a target = '_blank' href='https://hatanach.geulah.org.il/verse/citation.php?verse=Ruth2:19'/> (פרק ב פסוק יט)</a>וַתֹּאמֶר֩ לָ֨הּ חֲמֹותָ֜הּ אֵיפֹ֨ה לִקַּ֤טְתְּ הַיֹּום֨ וְאָ֣נָה עָשִׂ֔ית יְהִ֥י מַכִּירֵ֖ךְ בָּר֑וּךְ וַתַּגֵּ֣ד לַֽחֲמֹותָ֗הּ אֵ֤ת אֲשֶׁר־עָשְׂתָה֙ עִמֹּ֔ו וַתֹּ֗אמֶר שֵׁ֤ם הָאִישׁ֨ אֲשֶׁ֨ר עָשִׂ֧יתִי עִמֹּ֛ו הַיֹּ֖ום בֹּֽעַז׃

<a target = '_blank' href='https://hatanach.geulah.org.il/verse/citation.php?verse=Ruth2:20'/> (פרק ב פסוק כ)</a>וַתֹּ֨אמֶר נָֽעֳמִ֜י לְכַלָּתָ֗הּ בָּר֥וּךְ הוּא֙ לַיהוָֹ֔ה אֲשֶׁר֙ לֹֽא־עָזַ֣ב חַסְדֹּ֔ו אֶת־הַֽחַיִּ֖ים וְאֶת־הַמֵּתִ֑ים וַתֹּ֧אמֶר לָ֣הּ נָֽעֳמִ֗י קָרֹ֥וב לָ֨נוּ֙ הָאִ֔ישׁ מִגֹּֽאֲלֵ֖נוּ הֽוּא׃

<a target = '_blank' href='https://hatanach.geulah.org.il/verse/citation.php?verse=Ruth2:21'/> (פרק ב פסוק כא)</a>֯וַתֹּ֖אמֶר ר֣וּת הַמֹּֽואֲבִיָּ֑ה גַּ֣ם ׀ כִּֽי־אָמַ֣ר אֵלַ֗י עִם־הַנְּעָרִ֤ים אֲשֶׁר־לִי֙ תִּדְבָּקִ֔ין עַ֣ד אִם־כִּלּ֔וּ אֵ֥ת כָּל־הַקָּצִ֖יר אֲשֶׁר־לִֽי׃

<a target = '_blank' href='https://hatanach.geulah.org.il/verse/citation.php?verse=Ruth2:22'/> (פרק ב פסוק כב)</a>וַתֹּ֥אמֶר נָֽעֳמִ֖י אֶל־ר֣וּת כַּלָּתָ֑הּ טֹ֣וב בִּתִּ֗י כִּ֤י תֵֽצְאִי֨ עִם־נַֽעֲרֹותָ֔יו וְלֹ֥א יִפְגְּעוּ־בָ֖ךְ בְּשָׂדֶ֥ה אַחֵֽר׃

<a target = '_blank' href='https://hatanach.geulah.org.il/verse/citation.php?verse=Ruth2:23'/> (פרק ב פסוק כג)</a>וַתִּדְבַּ֞ק בְּנַֽעֲרֹ֥ות בֹּ֨עַז֨ לְלַקֵּ֔ט עַד־כְּלֹ֥ות קְצִֽיר־הַשְּׂעֹרִ֖ים וּקְצִ֣יר הַֽחִטִּ֑ים וַתֵּ֖שֶׁב אֶת־חֲמֹותָֽהּ׃

<a target = '_blank' href='https://hatanach.geulah.org.il/verse/citation.php?verse=Ruth3:1'/> (פרק ג פסוק א)</a>וַתֹּ֥אמֶר לָ֖הּ נָֽעֳמִ֣י חֲמֹותָ֑הּ בִּתִּ֞י הֲלֹ֧א אֲבַקֶּשׁ־לָ֛ךְ מָנֹ֖וחַ אֲשֶׁ֥ר יִֽיטַב־לָֽךְ׃

<a target = '_blank' href='https://hatanach.geulah.org.il/verse/citation.php?verse=Ruth3:2'/> (פרק ג פסוק ב)</a>וְעַתָּ֗ה הֲלֹ֥א בֹ֨עַז֨ מֹֽדַעְתָּ֔נוּ אֲשֶׁ֥ר הָיִ֖ית אֶת־נַֽעֲרֹותָ֑יו הִנֵּה־ה֗וּא זֹרֶ֛ה אֶת־גֹּ֥רֶן הַשְּׂעֹרִ֖ים הַלָּֽיְלָה׃

<a target = '_blank' href='https://hatanach.geulah.org.il/verse/citation.php?verse=Ruth3:3'/> (פרק ג פסוק ג)</a>וְרָחַ֣צְתְּ ׀ וָסַ֗כְתְּ וְשַׂ֧מְתְּ שִׂמְלֹתַ֛יִךְ עָלַ֖יִךְ וְיָרַ֣דְתְּי֯ הַגֹּ֑רֶן אַל־תִּוָּֽדְעִ֣י לָאִ֔ישׁ עַ֥ד כַּלֹּתֹ֖ו לֶֽאֱכֹ֥ל וְלִשְׁתֹּֽות׃

<a target = '_blank' href='https://hatanach.geulah.org.il/verse/citation.php?verse=Ruth3:4'/> (פרק ג פסוק ד)</a>וִיהִ֣י בְשָׁכְבֹ֗ו וְיָדַ֨עַתְּ֙ אֶת־הַמָּקֹום֙ אֲשֶׁ֣ר יִשְׁכַּב־שָׁ֔ם וּבָ֛את וְגִלִּ֥ית מַרְגְּלֹתָ֖יו וְשָׁכָ֑בְתְּי֯ וְהוּא֙ יַגִּ֣יד לָ֔ךְ אֵ֖ת אֲשֶׁ֥ר תַּֽעֲשִֽׂין׃

<a target = '_blank' href='https://hatanach.geulah.org.il/verse/citation.php?verse=Ruth3:5'/> (פרק ג פסוק ה)</a>וַתֹּ֖אמֶר אֵלֶ֑יהָ כֹּ֛ל אֲשֶׁר־תֹּאמְרִ֥י ֵַ֖֯ אֶֽעֱשֶֽׂה׃

<a target = '_blank' href='https://hatanach.geulah.org.il/verse/citation.php?verse=Ruth3:6'/> (פרק ג פסוק ו)</a>וַתֵּ֖רֶד הַגֹּ֑רֶן וַתַּ֕עַשׂ כְּכֹ֥ל אֲשֶׁר־צִוַּ֖תָּה חֲמֹותָֽהּ׃

<a target = '_blank' href='https://hatanach.geulah.org.il/verse/citation.php?verse=Ruth3:7'/> (פרק ג פסוק ז)</a>וַ֙יֹּאכַל בֹּ֤עַז וַיֵּ֨שְׁתְּ֙ וַיִּיטַ֣ב לִבֹּ֔ו וַיָּבֹ֕א לִשְׁכַּ֖ב בִּקְצֵ֣ה הָֽעֲרֵמָ֑ה וַתָּבֹ֣א בַלָּ֔ט וַתְּגַ֥ל מַרְגְּלֹתָ֖יו וַתִּשְׁכָּֽב׃

<a target = '_blank' href='https://hatanach.geulah.org.il/verse/citation.php?verse=Ruth3:8'/> (פרק ג פסוק ח)</a>וַיְהִי֙ בַּֽחֲצִ֣י הַלַּ֔יְלָה וַיֶּֽחֱרַ֥ד הָאִ֖ישׁ וַיִּלָּפֵ֑ת וְהִנֵּ֣ה אִשָּׁ֔ה שֹׁכֶ֖בֶת מַרְגְּלֹתָֽיו׃

<a target = '_blank' href='https://hatanach.geulah.org.il/verse/citation.php?verse=Ruth3:9'/> (פרק ג פסוק ט)</a>וַיֹּ֖אמֶר מִי־אָ֑תּ וַתֹּ֗אמֶר אָֽנֹכִי֙ ר֣וּת אֲמָתֶ֔ךָ וּפָֽרַשְׂתָּ֤ כְנָפֶ֨ךָ֙ עַל־אֲמָ֣תְךָ֔ כִּ֥י גֹאֵ֖ל אָֽתָּה׃

<a target = '_blank' href='https://hatanach.geulah.org.il/verse/citation.php?verse=Ruth3:10'/> (פרק ג פסוק י)</a>וַיֹּ֗אמֶר בְּרוּכָ֨ה אַ֤תְּ לַֽיהוָֹה֙ בִּתִּ֔י הֵיטַ֛בְתְּ חַסְדֵּ֥ךְ הָֽאַֽחֲרֹ֖ון מִן־הָֽרִאשֹׁ֑ון לְבִלְתִּי־לֶ֗כֶת אַֽחֲרֵי֙ הַבַּ֣חוּרִ֔ים אִם־דַּ֖ל וְאִם־עָשִֽׁיר׃

<a target = '_blank' href='https://hatanach.geulah.org.il/verse/citation.php?verse=Ruth3:11'/> (פרק ג פסוק יא)</a>וְעַתָּ֗ה בִּתִּי֙ אַל־תִּ֣ירְאִ֔י כֹּ֥ל אֲשֶׁר־תֹּֽאמְרִ֖י אֶֽעֱשֶׂה־לָּ֑ךְ כִּ֤י יֹודֵ֨עַ֙ כָּל־שַׁ֣עַר עַמִּ֔י כִּ֛י אֵ֥שֶׁת חַ֖יִל אָֽתְּ׃

<a target = '_blank' href='https://hatanach.geulah.org.il/verse/citation.php?verse=Ruth3:12'/> (פרק ג פסוק יב)</a>וְעַתָּה֨ כִּ֣י אָמְנָ֔ם כִּ֥י א֯ם גֹאֵ֖ל אָנֹ֑כִי וְגַ֛ם יֵ֥שׁ גֹּאֵ֖ל קָרֹ֥וב מִמֶּֽנִּי׃

<a target = '_blank' href='https://hatanach.geulah.org.il/verse/citation.php?verse=Ruth3:13'/> (פרק ג פסוק יג)</a>לִ֣ינִ֯י ׀ הַלַּ֗יְלָה וְהָיָ֤ה בַבֹּ֨קֶר֨ אִם־יִגְאָלֵ֥ךְ טֹוב֙ יִגְ֯אָ֔ל וְאִם־לֹ֨א יַחְפֹּ֧ץ לְגָֽאֳלֵ֛ךְ וּגְאַלְתִּ֥יךְ אָנֹ֖כִי חַי־יְהוָֹ֑ה שִׁכְבִ֖י עַד־הַבֹּֽקֶר׃

<a target = '_blank' href='https://hatanach.geulah.org.il/verse/citation.php?verse=Ruth3:14'/> (פרק ג פסוק יד)</a>וַתִּשְׁכַּ֤ב מַרְגְּלֹותָ֯ו֙ עַד־הַבֹּ֔קֶר וַתָּ֕קָם בְּטֶ֛רֶו֯ם יַכִּ֥יר אִ֖ישׁ אֶת־רֵעֵ֑הוּ וַיֹּ֨אמֶר֨ אַל־יִוָּדַ֔ע כִּֽי־בָ֥אָה הָֽאִשָּׁ֖ה הַגֹּֽרֶן׃

<a target = '_blank' href='https://hatanach.geulah.org.il/verse/citation.php?verse=Ruth3:15'/> (פרק ג פסוק טו)</a>וַיֹּ֗אמֶר הָ֠בִי הַמִּטְפַּ֧חַת אֲשֶׁר־עָלַ֛יִךְ וְאֶֽ֯חֳזִי־בָ֖הּ וַתֹּ֣אחֶז בָּ֑הּ וַיָּ֤מָד שֵֽׁשׁ־שְׂעֹרִים֙ וַיָּ֣שֶׁת עָלֶ֔יהָ וַיָּבֹ֖א הָעִֽיר׃

<a target = '_blank' href='https://hatanach.geulah.org.il/verse/citation.php?verse=Ruth3:16'/> (פרק ג פסוק טז)</a>וַתָּבֹוא֙ אֶל־חֲמֹותָ֔הּ וַתֹּ֖אמֶר מִי־אַ֣תְּ בִּתִּ֑י וַתַּ֨גֶּד־לָ֔הּ אֵ֛ת כָּל־אֲשֶׁ֥ר עָֽשָׂה־לָ֖הּ הָאִֽישׁ׃

<a target = '_blank' href='https://hatanach.geulah.org.il/verse/citation.php?verse=Ruth3:17'/> (פרק ג פסוק יז)</a>וַתֹּ֕אמֶר שֵֽׁשׁ־הַשְּׂעֹרִ֥ים הָאֵ֖לֶּה נָ֣תַן לִ֑י כִּ֚י אָמַ֣ר ֵַ֯֔ אַל־תָּבֹ֥ואִי רֵיקָ֖ם אֶל־חֲמֹותֵֽךְ׃

<a target = '_blank' href='https://hatanach.geulah.org.il/verse/citation.php?verse=Ruth3:18'/> (פרק ג פסוק יח)</a>וַתֹּ֨אמֶר֨ שְׁבִ֣י בִתִּ֔י עַ֚ד אֲשֶׁ֣ר תֵּֽדְעִ֔ין אֵ֖יךְ יִפֹּ֣ל דָּבָ֑ר כִּ֣י לֹ֤א יִשְׁקֹט֙ הָאִ֔ישׁ כִּ֛י אִם־כִּלָּ֥ה הַדָּבָ֖ר הַיֹּֽום׃

<a target = '_blank' href='https://hatanach.geulah.org.il/verse/citation.php?verse=Ruth4:1'/> (פרק ד פסוק א)</a>וּבֹ֨עַז עָלָ֣ה הַשַּׁעַר֮ וַיֵּ֣שֶׁב שָׁם֒ וְהִנֵּ֨ה הַגֹּאֵ֤ל עֹבֵר֙ אֲשֶׁ֣ר דִּבֶּר־בֹּ֔עַז וַיֹּ֛אמֶר ס֥וּרָה שְׁבָה־פֹּ֖ה פְּלֹנִ֣י אַלְמֹנִ֑י וַיָּ֖סַר וַיֵּשֵֽׁ֯ב׃

<a target = '_blank' href='https://hatanach.geulah.org.il/verse/citation.php?verse=Ruth4:2'/> (פרק ד פסוק ב)</a>וַיִּקַּ֞ח עֲשָׂרָ֧ה אֲנָשִׁ֛ים מִזִּקְנֵ֥י הָעִ֖יר וַיֹּ֣אמֶר שְׁבוּ־פֹ֑ה וַיֵּשֵֽׁבוּ׃

<a target = '_blank' href='https://hatanach.geulah.org.il/verse/citation.php?verse=Ruth4:3'/> (פרק ד פסוק ג)</a>וַיֹּ֨אמֶר֨ לַגֹּאֵ֔ל חֶלְקַת֙ הַשָּׂדֶ֔ה אֲשֶׁ֥ר לְאָחִ֖ינוּ לֶֽאֱלִימֶ֑לֶךְ מָֽכְרָ֣ה נָֽעֳמִ֔י הַשָּׁ֖בָה מִשְּׂדֵ֥ה מֹואָֽב׃

<a target = '_blank' href='https://hatanach.geulah.org.il/verse/citation.php?verse=Ruth4:4'/> (פרק ד פסוק ד)</a>וַֽאֲנִ֨י אָמַ֜רְתִּי אֶגְלֶ֧ה אָזְנְךָ֣ לֵאמֹ֗ר קְ֠נֵה נֶ֥גֶד הַיּֽשְׁבִים֮ וְנֶ֣גֶד זִקְנֵ֣י עַמִּי֒ אִם־תִּגְאַל֨ גְּ֯אָ֔ל וְאִם־לֹ֨א יִגְאַ֜ל הַגִּ֣ידָה לִּ֗י וְאֵֽדְעָ֯֙ כִּ֣י אֵ֤ין זוּלָֽתְךָ֙ לִגְאֹ֔ול וְאָֽנֹכִ֖י אַֽחֲרֶ֑יךָ וַיֹּ֖אמֶר אָֽנֹכִ֥י אֶגְאָֽל׃

<a target = '_blank' href='https://hatanach.geulah.org.il/verse/citation.php?verse=Ruth4:5'/> (פרק ד פסוק ה)</a>וַיֹּ֣אמֶר בֹּ֔עַז בְּיֹֽום־קְנֹֽותְךָ֥ הַשָּׂדֶ֖ה מִיַּ֣ד נָֽעֳמִ֑י וּ֠מֵאֵת ר֣וּת הַמֹּֽואֲבִיָּ֤ה אֵֽשֶׁת־הַמֵּת֙ קָנִ֔יתָי֯ לְהָקִ֥ים שֵׁם־הַמֵּ֖ת עַל־נַחֲלָתֹֽו׃

<a target = '_blank' href='https://hatanach.geulah.org.il/verse/citation.php?verse=Ruth4:6'/> (פרק ד פסוק ו)</a>וַיֹּ֣אמֶר הַגֹּאֵ֗ל לֹ֤א אוּכַל֨ לִגְאָו֯ל־לִ֔י פֶּן־אַשְׁחִ֖ית אֶת־נַֽחֲלָתִ֑י גְּאַל־לְךָ֤ אַתָּה֨ אֶת־גְּאֻלָּתִ֔י כִּ֥י לֹֽא־אוּכַ֖ל לִגְאֹֽול׃

<a target = '_blank' href='https://hatanach.geulah.org.il/verse/citation.php?verse=Ruth4:7'/> (פרק ד פסוק ז)</a>וְזֹאת֩ לְפָנִ֨ים בְּיִשְׂרָאֵ֜ל עַל־הַגְּאֻלָּ֤ה וְעַל־הַתְּמוּרָה֙ לְקַיֵּ֣ם כָּל־דָּבָ֔ר שָׁלַ֥ף אִ֛ישׁ נַֽעֲלֹ֖ו וְנָתַ֣ן לְרֵעֵ֑הוּ וְזֹ֥את הַתְּעוּדָ֖ה בְּיִשְׂרָאֵֽל׃

<a target = '_blank' href='https://hatanach.geulah.org.il/verse/citation.php?verse=Ruth4:8'/> (פרק ד פסוק ח)</a>וַיֹּ֧אמֶר הַגֹּאֵ֛ל לְבֹ֖עַז קְנֵה־לָ֑ךְ וַיִּשְׁלֹ֖ף נַֽעֲלֹֽו׃

<a target = '_blank' href='https://hatanach.geulah.org.il/verse/citation.php?verse=Ruth4:9'/> (פרק ד פסוק ט)</a>וַיֹּאמֶר֩ בֹּ֨עַז לַזְּקֵנִ֜ים וְכָל־הָעָ֗ם עֵדִ֤ים אַתֶּם֙ הַיֹּ֔ום כִּ֤י קָנִ֨יתִי֨ אֶת־כָּל־אֲשֶׁ֣ר לֶֽאֱלִימֶ֔לֶךְ וְאֵ֛ת כָּל־אֲשֶׁ֥ר לְכִלְיֹ֖ון וּמַחְלֹ֑ון מִיַּ֖ד נָֽעֳמִֽי׃

<a target = '_blank' href='https://hatanach.geulah.org.il/verse/citation.php?verse=Ruth4:10'/> (פרק ד פסוק י)</a>וְגַ֣ם אֶת־ר֣וּת הַמֹּֽאֲבִיָּה֩ אֵ֨שֶׁת מַחְלֹ֜ון קָנִ֧יתִי לִ֣י לְאִשָּׁ֗ה לְהָקִ֤ים שֵֽׁם־הַמֵּת֙ עַל־נַ֣חֲלָתֹ֔ו וְלֹֽא־יִכָּרֵ֧ת שֵֽׁם־הַמֵּ֛ת מֵעִ֥ם אֶחָ֖יו וּמִשַּׁ֣עַר מְקֹומֹ֑ו עֵדִ֥ים אַתֶּ֖ם הַיֹּֽום׃

<a target = '_blank' href='https://hatanach.geulah.org.il/verse/citation.php?verse=Ruth4:11'/> (פרק ד פסוק יא)</a>וַ֙יֹּאמְר֜וּ כָּל־הָעָ֧ם אֲשֶׁר־בַּשַּׁ֛עַר וְהַזְּקֵנִ֖ים עֵדִ֑ים יִתֵּן֩ יְהוָֹ֨ה אֶת־הָֽאִשָּׁ֜ה הַבָּאָ֣ה אֶל־בֵּיתֶ֗ךָ כְּרָחֵ֤ל ׀ וּכְלֵאָה֨ אֲשֶׁ֨ר בָּנ֤וּ שְׁתֵּיהֶם֙ אֶת־בֵּ֣ית יִשְׂרָאֵ֔ל וַֽעֲשֵׂה־חַ֣יִל בְּאֶפְרָ֔תָה וּקְרָא־שֵׁ֖ם בְּבֵ֥ית לָֽחֶם׃

<a target = '_blank' href='https://hatanach.geulah.org.il/verse/citation.php?verse=Ruth4:12'/> (פרק ד פסוק יב)</a>וִיהִ֤י בֵֽיתְךָ֨ כְּבֵ֣ית פֶּ֔רֶץ אֲשֶׁר־יָֽלְדָ֥ה תָמָ֖ר לִֽיהוּדָ֑ה מִן־הַזֶּ֗רַע אֲשֶׁ֨ר יִתֵּ֤ן יְהוָֹה֨ לְךָ֔ מִן־הַֽנַּֽעֲרָ֖ה הַזֹּֽאת׃

<a target = '_blank' href='https://hatanach.geulah.org.il/verse/citation.php?verse=Ruth4:13'/> (פרק ד פסוק יג)</a>וַיִּקַּ֨ח בֹּ֤עַז אֶת־רוּת֙ וַתְּהִי־לֹ֣ו לְאִשָּׁ֔ה וַיָּבֹ֖א אֵלֶ֑יהָ וַיִּתֵּ֨ן יְהוָֹ֥ה לָ֛הּ הֵֽרָיֹ֖ון וַתֵּ֥לֶד בֵּֽן׃

<a target = '_blank' href='https://hatanach.geulah.org.il/verse/citation.php?verse=Ruth4:14'/> (פרק ד פסוק יד)</a>וַתֹּאמַ֤רְנָה הַנָּשִׁים֙ אֶל־נָֽעֳמִ֔י בָּר֣וּךְ יְהוָֹ֔ה אֲ֠שֶׁר לֹ֣א הִשְׁבִּ֥ית לָ֛ךְ גֹּאֵ֖ל הַיֹּ֑ום וְיִקָּרֵ֥א שְׁמֹ֖ו בְּיִשְׂרָאֵֽל׃

<a target = '_blank' href='https://hatanach.geulah.org.il/verse/citation.php?verse=Ruth4:15'/> (פרק ד פסוק טו)</a>וְהָ֤יָה לָךְ֙ לְמֵשִׁ֣יב נֶ֔פֶשׁ וּלְכַלְכֵּ֖ל אֶת־שֵֽׂיבָתֵ֑ךְ כִּ֣י כַלָּתֵ֤ךְ אֲ‍שֶׁר־אֲהֵבַ֨תֶךְ֨ יְלָדַ֔תּוּ אֲשֶׁר־הִיא֙ טֹ֣ובָה לָ֔ךְ מִשִּׁבְעָ֖ה בָּנִֽים׃

<a target = '_blank' href='https://hatanach.geulah.org.il/verse/citation.php?verse=Ruth4:16'/> (פרק ד פסוק טז)</a>וַתִּקַּ֨ח נָֽעֳמִ֤י אֶת־הַיֶּ֨לֶד֙ וַתְּשִׁתֵ֣הוּ בְחֵיקָ֔הּ וַתְּהִי־לֹ֖ו לְאֹמֶֽנֶת׃

<a target = '_blank' href='https://hatanach.geulah.org.il/verse/citation.php?verse=Ruth4:17'/> (פרק ד פסוק יז)</a>וַתִּקְרֶאנָה֩ לֹּ֨ו הַשְּׁכֵנֹ֥ות שֵׁם֙ לֵאמֹ֔ר יֻלַּד־בֵּ֖ן לְנָֽעֳמִ֑י וַתִּקְרֶ֤אנָֽה שְׁמֹו֙ עֹובֵ֔ד ה֥וּא אֲבִֽי־יִשַׁ֖י אֲבִ֥י דָוִֽד׃ 

<a target = '_blank' href='https://hatanach.geulah.org.il/verse/citation.php?verse=Ruth4:18'/> (פרק ד פסוק יח)</a>וְאֵ֨לֶּה֙ תֹּֽולְדֹ֣ות פָּ֔רֶ֯ץ פֶּ֖רֶץ הֹולִ֥יד אֶת־חֶצְרֹֽון׃

<a target = '_blank' href='https://hatanach.geulah.org.il/verse/citation.php?verse=Ruth4:19'/> (פרק ד פסוק יט)</a>וְחֶצְרֹון֙ הֹולִ֣יד אֶת־רָ֔ם וְרָ֖ם הֹולִ֥יד אֶת־עַמִּֽינָדָֽב׃

<a target = '_blank' href='https://hatanach.geulah.org.il/verse/citation.php?verse=Ruth4:20'/> (פרק ד פסוק כ)</a>וְעַמִּֽינָדָב֙ הֹולִ֣יד אֶת־נַחְשֹׁ֔ון וְנַחְשֹׁ֖ון הֹולִ֥יד אֶת־שַׂלְמָֽה׃

<a target = '_blank' href='https://hatanach.geulah.org.il/verse/citation.php?verse=Ruth4:21'/> (פרק ד פסוק כא)</a>וְשַׂלְמֹון֨ הֹולִ֣יד אֶת־בֹּ֔עַז וּבֹ֖עַז הֹולִ֥יד אֶת־עֹובֵֽד׃

<a target = '_blank' href='https://hatanach.geulah.org.il/verse/citation.php?verse=Ruth4:22'/> (פרק ד פסוק כב)</a>וְעֹבֵד֙ הֹולִ֣יד אֶת־יִשָׁ֔י֯ וְיִשַׁ֖י הֹולִ֥יד אֶת־דָּוִֽד׃

</html>