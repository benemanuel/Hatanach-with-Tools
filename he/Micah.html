
<html dir="rtl" lang="he">
<head>
  <link rel="stylesheet" href="../css/EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
מיכה Micah</br></H2>
<a target = '_blank' href='https://hatanach.geulah.org.il/verse/citation.php?verse=Mic1:1'/> (פרק א פסוק א)</a>דְּבַר־יְהֹוָ֣ה ׀ אֲשֶׁ֣ר הָיָ֗ה אֶל־מִיכָה֙ הַמֹּ֣רַשְׁתִּ֔י בִּימֵ֥י יֹותָ֛ם אָחָ֥ז יְחִזְקִיָּ֖ה מַלְכֵ֣י יְהוּדָ֑ה אֲשֶׁר־חָזָ֥ה עַל־שֹֽׁמְרֹ֖ון וִירֽוּשָׁלִָֽם׃

<a target = '_blank' href='https://hatanach.geulah.org.il/verse/citation.php?verse=Mic1:2'/> (פרק א פסוק ב)</a>שִׁמְעוּ֙ עַמִּ֣ים כֻּלָּ֔ם הַקְשִׁ֖יבִי אֶ֣רֶץ וּמְלֹאָ֑הּ וִיהִי֩ אֲדֹנָ֨י יֱהֹוִ֤ה בָּכֶם֙ לְעֵ֔ד אֲדֹנָ֖י מֵהֵיכַ֥ל קָדְשֹֽׁו׃

<a target = '_blank' href='https://hatanach.geulah.org.il/verse/citation.php?verse=Mic1:3'/> (פרק א פסוק ג)</a>כִּֽי־הִנֵּ֥ה יְהֹוָ֖ה יֹצֵ֣א מִמְּקֹומֹ֑ו וְיָרַ֥ד וְדָרַ֖ךְ עַל־בָּֽמֳו֯תֵי־אָֽרֶץ׃

<a target = '_blank' href='https://hatanach.geulah.org.il/verse/citation.php?verse=Mic1:4'/> (פרק א פסוק ד)</a>וְנָמַ֤סּוּ הֶֽהָרִים֙ תַּחְתָּ֔יו וְהָֽעֲמָקִ֖ים יִתְבַּקָּ֑עוּ כַּדֹּונַג֙ מִפְּנֵ֣י הָאֵ֔שׁ כְּמַ֖יִם מֻגָּרִ֥ים בְּמֹורָֽד׃

<a target = '_blank' href='https://hatanach.geulah.org.il/verse/citation.php?verse=Mic1:5'/> (פרק א פסוק ה)</a>בְּפֶ֤שַׁע יַֽעֲקֹב֙ כָּל־זֹ֔את וּבְחַטֹּ֖או֯ת בֵּ֣ית יִשְׂרָאֵ֑ל מִי־פֶ֣שַׁע יַֽעֲקֹ֗ב הֲלֹוא֙ שֹֽׁמְרֹ֔ון וּמִי֙ בָּמֹ֣ות יְהוּדָ֔ה הֲלֹ֖וא יְרֽוּשָׁלִָֽם׃

<a target = '_blank' href='https://hatanach.geulah.org.il/verse/citation.php?verse=Mic1:6'/> (פרק א פסוק ו)</a>וְשַׂמְתִּ֧י שֹֽׁמְרֹ֛ון לְעִ֥י הַשָּׂדֶ֖ה לְמַטָּ֣עֵי כָ֑רֶם וְהִגַּרְתִּ֤י לַגַּי֨ אֲבָנֶ֔יהָ וִֽיסֹדֶ֖יהָ אֲגַלֶּֽה׃

<a target = '_blank' href='https://hatanach.geulah.org.il/verse/citation.php?verse=Mic1:7'/> (פרק א פסוק ז)</a>וְכָל־פְּסִילֶ֣יהָ יֻכַּ֗תּוּ וְכָל־אֶתְנַנֶּ֙יהָ֙ יִשָּֽׂרְפ֣וּ בָאֵ֔שׁ וְכָל־עֲצַבֶּ֖יהָ אָשִׂ֣ים שְׁמָמָ֑ה כִּ֠י מֵֽאֶתְנַ֤ן זֹונָה֙ קִ֯בָּ֔צָה וְעַד־אֶתְנַ֥ן זֹונָ֖ה יָשֽׁוּבוּ׃

<a target = '_blank' href='https://hatanach.geulah.org.il/verse/citation.php?verse=Mic1:8'/> (פרק א פסוק ח)</a>עַל־זֹאת֙ אֶסְפְּדָ֣ה וְאֵילִ֔ילָה אֵֽילְכָ֥ה שֹׁי֯לָ֖ל וְעָרֹ֑ום אֶֽעֱשֶׂ֤ה מִסְפֵּד֙ כַּתַּנִּ֔ים וְאֵ֖בֶל כִּבְנֹ֥ות יַֽעֲנָֽה׃

<a target = '_blank' href='https://hatanach.geulah.org.il/verse/citation.php?verse=Mic1:9'/> (פרק א פסוק ט)</a>כִּ֥י אֲנוּשָׁ֖ה מַכֹּותֶ֑יהָ כִּי־בָ֨אָה֙ עַד־יְהוּדָ֔ה נָגַ֛ע עַד־שַׁ֥עַר עַמִּ֖י עַד־יְרֽוּשָׁלִָֽם׃

<a target = '_blank' href='https://hatanach.geulah.org.il/verse/citation.php?verse=Mic1:10'/> (פרק א פסוק י)</a>בְּגַת֙ אַל־תַּגִּ֔ידוּ בָּכֹ֖ו אַל־תִּבְכּ֑וּ בְּבֵ֣ית לְעַפְרָ֔ה עָפָ֖ר הִתְפַּלָּֽשִׁת֯י׃

<a target = '_blank' href='https://hatanach.geulah.org.il/verse/citation.php?verse=Mic1:11'/> (פרק א פסוק יא)</a>עִבְרִ֥י לָכֶ֛ם יֹושֶׁ֥בֶת שָׁפִ֖יר עֶרְיָה־ב֑שֶׁת לֹ֤א יָֽצְאָה֙ יֹושֶׁ֣בֶת צַֽאֲנָ֔ן מִסְפַּד֙ בֵּ֣ית הָאֵ֔צֶל יִקַּ֥ח מִכֶּ֖ם עֶמְדָּתֹֽו׃

<a target = '_blank' href='https://hatanach.geulah.org.il/verse/citation.php?verse=Mic1:12'/> (פרק א פסוק יב)</a>כִּי־חָ֥לָה לְטֹ֖וב יֹושֶׁ֣בֶת מָרֹ֑ות כִּי־יָ֤רַד רָע֙ מֵאֵ֣ת יְהֹוָ֔ה לְשַׁ֖עַר יְרֽוּשָׁלִָֽם׃

<a target = '_blank' href='https://hatanach.geulah.org.il/verse/citation.php?verse=Mic1:13'/> (פרק א פסוק יג)</a>רְתֹ֧ם הַמֶּרְכָּבָ֛ה לָרֶ֖כֶשׁ יֹושֶׁ֣בֶת לָכִ֑ישׁ רֵאשִׁ֨ית חַטָּ֥את הִיא֙ לְבַת־צִיֹּ֔ון כִּי־בָ֥ךְ נִמְצְא֖וּ פִּשְׁעֵ֥י יִשְׂרָאֵֽל׃

<a target = '_blank' href='https://hatanach.geulah.org.il/verse/citation.php?verse=Mic1:14'/> (פרק א פסוק יד)</a>לָכֵן֙ תִּתְּנִ֣י שִׁלּוּחִ֔ים עַ֖ל מֹורֶ֣שֶׁת גַּ֑ת בָּתֵּ֤י אַכְזִיב֨ לְאַכְזָ֔ב לְמַלְכֵ֖י יִשְׂרָאֵֽל׃

<a target = '_blank' href='https://hatanach.geulah.org.il/verse/citation.php?verse=Mic1:15'/> (פרק א פסוק טו)</a>עֹ֤ד הַיֹּרֵשׁ֙ אָ֣בִ֯י לָ֔ךְ יֹושֶׁ֖בֶת מָֽרֵשָׁ֑ה עַד־עֲדֻלָּ֥ם יָבֹ֖וא כְּבֹ֥וד יִשְׂרָאֵֽל׃

<a target = '_blank' href='https://hatanach.geulah.org.il/verse/citation.php?verse=Mic1:16'/> (פרק א פסוק טז)</a>קָרְחִ֣י וָגֹ֔זִּי עַל־בְּנֵ֖י תַּֽעֲנוּגָ֑יִךְ הַרְחִ֤בִי קָרְחָתֵךְ֨ כַּנֶּ֔שֶׁר כִּֽי־גָל֖וּ מִמֵּֽךְ׃ פ

<a target = '_blank' href='https://hatanach.geulah.org.il/verse/citation.php?verse=Mic2:1'/> (פרק ב פסוק א)</a>הֹ֧וי חֽשְׁבֵי־אָ֛וֶן וּפֹ֥עֲלֵי רָ֖ע עַל־מִשְׁכְּבֹותָ֑ם בְּאֹ֤ור הַבֹּ֨קֶר֙ יַֽעֲשׂ֔וּהָ כִּ֥י יֶשׁ־לְאֵ֖ל יָדָֽם׃

<a target = '_blank' href='https://hatanach.geulah.org.il/verse/citation.php?verse=Mic2:2'/> (פרק ב פסוק ב)</a>וְחָֽמְד֤וּ שָׂדֹות֙ וְגָזָ֔ל֯וּ וּבָתִּ֖ים וְנָשָׂ֑אוּ וְעָֽשְׁקוּ֙ גֶּ֣בֶר וּבֵיתֹ֔ו וְאִ֖ישׁ וְנַֽחֲלָתֹֽו׃ ס

<a target = '_blank' href='https://hatanach.geulah.org.il/verse/citation.php?verse=Mic2:3'/> (פרק ב פסוק ג)</a>לָכֵ֗ן כֹּ֚ה אָמַ֣ר יְהֹוָ֔ה הִֽנְנִ֥י חשֵׁ֛ב עַל־הַמִּשְׁפָּחָ֥ה הַזֹּ֖את רָעָ֑ה אֲ֠שֶׁר לֹֽא תָמִ֨ישׁוּ מִשָּׁ֜ם צַוְּארֹֽתֵיכֶ֗ם וְלֹ֤א תֵֽלְכוּ֙ רֹומָ֔ה כִּ֛י עֵ֥ת רָעָ֖ה הִֽיא׃

<a target = '_blank' href='https://hatanach.geulah.org.il/verse/citation.php?verse=Mic2:4'/> (פרק ב פסוק ד)</a>בַּיֹּ֨ום הַה֜וּא יִשָּׂ֧א עֲלֵיכֶ֣ם מָשָׁ֗ל וְנָהָ֨ה נְהִ֤י נִֽהְיָה֙ אָמַר֨ שָׁדֹ֣וד נְשַׁדֻּ֔נוּ חֵ֥לֶק עַמִּ֖י יָמִ֑יר אֵ֚יךְ יָמִ֣ישׁ לִ֔י לְשֹׁובֵ֥ב שָׂדֵ֖ינוּ יְחַלֵּֽק׃

<a target = '_blank' href='https://hatanach.geulah.org.il/verse/citation.php?verse=Mic2:5'/> (פרק ב פסוק ה)</a>לָכֵן֙ לֹא־יִֽהְיֶ֣ה לְךָ֔ מַשְׁלִ֥יךְ חֶ֖בֶל בְּגֹורָ֑ל בִּקְהַ֖ל יְהֹוָֽה׃

<a target = '_blank' href='https://hatanach.geulah.org.il/verse/citation.php?verse=Mic2:6'/> (פרק ב פסוק ו)</a>אַל־תַּטִּ֖פוּ יַטִּיפ֑וּן לֹֽא־יַטִּ֣פוּ לָאֵ֔לֶּה לֹ֥א יִסַּ֖ג כְּלִמֹּֽות׃

<a target = '_blank' href='https://hatanach.geulah.org.il/verse/citation.php?verse=Mic2:7'/> (פרק ב פסוק ז)</a>הֶֽאָמ֣וּר בֵּֽית־יַֽעֲקֹ֗ב הֲקָצַר֨ ר֣וּחַ יְהֹוָ֔ה אִם־אֵ֖לֶּה מַֽעֲלָלָ֑יו הֲלֹ֤וא דְבָרַי֨ יֵיטִ֔יבוּ עִ֖ם הַיָּשָׁ֥ר הֹלֵֽךְ׃

<a target = '_blank' href='https://hatanach.geulah.org.il/verse/citation.php?verse=Mic2:8'/> (פרק ב פסוק ח)</a>וְאֶתְ֯מ֗וּל עַמִּי֙ לְאֹויֵ֣ב יְקֹומֵ֔ם מִמּ֣וּל שַׂלְמָ֔ה אֶ֖דֶר תַּפְשִׁט֑וּן מֵעֹֽבְרִ֣ים בֶּ֔טַח שׁוּבֵ֖י מִלְחָמָֽה׃

<a target = '_blank' href='https://hatanach.geulah.org.il/verse/citation.php?verse=Mic2:9'/> (פרק ב פסוק ט)</a>נְשֵׁ֤י עַמִּי֙ תְּגָ֣רְשׁ֔וּן מִבֵּ֖ית תַּֽעֲנֻגֶ֑יהָ מֵעַל֨ עֹֽלָלֶ֔יהָ תִּקְח֥וּ הֲדָרִ֖י לְעֹולָֽם׃

<a target = '_blank' href='https://hatanach.geulah.org.il/verse/citation.php?verse=Mic2:10'/> (פרק ב פסוק י)</a>ק֣וּמוּ וּלְכ֔וּ כִּ֥י לֹא־זֹ֖את הַמְּנוּחָ֑ה בַּֽעֲב֧וּר טָמְאָ֛ה תְּחַבֵּ֖ל וְחֶ֥בֶל נִמְרָֽץ׃

<a target = '_blank' href='https://hatanach.geulah.org.il/verse/citation.php?verse=Mic2:11'/> (פרק ב פסוק יא)</a>לוּ־אִ֞ישׁ הֹלֵ֥ךְ ר֨וּחַ֨ וָשֶׁ֣קֶר כִּזֵּ֔ב אַטִּ֣ף לְךָ֔ לַיַּ֖יִן וְלַשֵּׁכָ֑ר וְהָיָ֥ה מַטִּ֖יף הָעָ֥ם הַזֶּֽה׃

<a target = '_blank' href='https://hatanach.geulah.org.il/verse/citation.php?verse=Mic2:12'/> (פרק ב פסוק יב)</a>אָסֹ֨ף אֶֽאֱסֹ֜ף יַֽעֲקֹ֣ב כֻּלָּ֗ךְ קַבֵּ֤ץ אֲקַבֵּץ֙ שְׁאֵרִ֣ית יִשְׂרָאֵ֔ל יַ֥חַד אֲשִׂימֶ֖נּוּ כְּצֹ֣אן בָּצְרָ֑ה כְּעֵ֨דֶר֙ בְּתֹ֣וךְ הַדָּֽבְרֹ֔ו תְּהִימֶ֖נָה מֵֽאָדָֽם׃

<a target = '_blank' href='https://hatanach.geulah.org.il/verse/citation.php?verse=Mic2:13'/> (פרק ב פסוק יג)</a>עָלָ֤ה הַפֹּרֵץ֙ לִפְנֵיהֶ֔ם פָּֽרְצוּ֙ וַיַּֽעֲבֹ֔רוּ שַׁ֖עַר וַיֵּ֣צְאוּ בֹ֑ו וַיַּֽעֲבֹ֤ר מַלְכָּם֙ לִפְנֵיהֶ֔ם וַיֽהֹוָ֖ה בְּרֹאשָֽׁם׃ פ

<a target = '_blank' href='https://hatanach.geulah.org.il/verse/citation.php?verse=Mic3:1'/> (פרק ג פסוק א)</a>וָֽאֹמַ֗ר שִׁמְעוּ־נָא֙ רָאשֵׁ֣י יַֽעֲקֹ֔ב וּקְצִינֵ֖י בֵּ֣ית יִשְׂרָאֵ֑ל הֲלֹ֣וא לָכֶ֔ם לָדַ֖עַת אֶת־הַמִּשְׁפָּֽט׃

<a target = '_blank' href='https://hatanach.geulah.org.il/verse/citation.php?verse=Mic3:2'/> (פרק ג פסוק ב)</a>שׂ֥נְאֵי טֹ֖וב וְאֹ֣הֲבֵי רָ֑עה֯ גֹּֽזְלֵ֤י עֹורָם֙ מֵֽעֲלֵיהֶ֔ם וּשְׁאֵרָ֖ם מֵעַ֥ל עַצְמֹותָֽם׃

<a target = '_blank' href='https://hatanach.geulah.org.il/verse/citation.php?verse=Mic3:3'/> (פרק ג פסוק ג)</a>וַֽאֲשֶׁ֣ר אָכְלוּ֮ שְׁאֵ֣ר עַמִּי֒ וְעֹורָם֙ מֵֽעֲלֵיהֶ֣ם הִפְשִׁ֔יטוּ וְאֶת־עַצְמֹֽתֵיהֶ֖ם פִּצֵּ֑חוּ וּפָרְשׂוּ֨ כַּֽאֲשֶׁ֣ר בַּסִּ֔יר וּכְבָשָׂ֖ר בְּתֹ֥וךְ קַלָּֽחַת׃

<a target = '_blank' href='https://hatanach.geulah.org.il/verse/citation.php?verse=Mic3:4'/> (פרק ג פסוק ד)</a>אָ֚ז יִזְעֲק֣וּ אֶל־יְהֹוָ֔ה וְלֹ֥א יַֽעֲנֶ֖ה אֹותָ֑ם וְיַסְתֵּ֨ר פָּנָ֤יו מֵהֶם֨ בָּעֵ֣ת הַהִ֔יא כַּֽאֲשֶׁ֥ר הֵרֵ֖עוּ מַֽעַלְלֵיהֶֽם׃ ס

<a target = '_blank' href='https://hatanach.geulah.org.il/verse/citation.php?verse=Mic3:5'/> (פרק ג פסוק ה)</a>כֹּ֚ה אָמַ֣ר יְהֹוָ֔ה עַל־הַנְּבִיאִ֖ים הַמַּתְעִ֣ים אֶת־עַמִּ֑י הַנּֽשְׁכִ֤ים בְּשִׁנֵּיהֶם֨ וְקָֽרְא֣וּ שָׁלֹ֔ום וַֽאֲשֶׁר֨ לֹֽא־יִתֵּ֣ן עַל־פִּיהֶ֔ם וְקִדְּשׁ֥וּ עָלָ֖יו מִלְחָמָֽה׃

<a target = '_blank' href='https://hatanach.geulah.org.il/verse/citation.php?verse=Mic3:6'/> (פרק ג פסוק ו)</a>לָכֵ֞ן לַ֤יְלָה לָכֶם֨ מֵֽחָזֹ֔ון וְחָשְׁכָ֥ה לָכֶ֖ם מִקְּסֹ֑ם וּבָ֤אָה הַשֶּׁ֙מֶשׁ֙ עַל־הַנְּבִיאִ֔ים וְקָדַ֥ר עֲלֵיהֶ֖ם הַיֹּֽום׃

<a target = '_blank' href='https://hatanach.geulah.org.il/verse/citation.php?verse=Mic3:7'/> (פרק ג פסוק ז)</a>וּב֣שׁוּ הַֽחֹזִ֗ים וְחָֽפְרוּ֙ הַקֹּ֣סְמִ֔ים וְעָט֥וּ עַל־שָׂפָ֖ם כֻּלָּ֑ם כִּ֛י אֵ֥ין מַֽעֲנֵ֖ה אֱלֹהִֽים׃

<a target = '_blank' href='https://hatanach.geulah.org.il/verse/citation.php?verse=Mic3:8'/> (פרק ג פסוק ח)</a>וְאוּלָ֗ם אָֽנֹכִ֞י מָלֵ֤אתִי כֹחַ֨ אֶת־ר֣וּחַ יְהֹוָ֔ה וּמִשְׁפָּ֖ט וּגְבוּרָ֑ה לְהַגִּ֤יד לְיַֽעֲקֹב֨ פִּשְׁעֹ֔ו וּלְיִשְׂרָאֵ֖ל חַטָּאתֹֽו׃ ס

<a target = '_blank' href='https://hatanach.geulah.org.il/verse/citation.php?verse=Mic3:9'/> (פרק ג פסוק ט)</a>שִׁמְעוּ־נָ֣א זֹ֗את רָאשֵׁי֙ בֵּ֣ית יַעֲקֹ֔ב וּקְצִינֵ֖י בֵּ֣ית יִשְׂרָאֵ֑ל הַֽמְֿתַֽעֲבִ֣ים מִשְׁפָּ֔ט וְאֵ֥ת כָּל־הַֽיְשָׁרָ֖ה יְעַקֵּֽשׁוּ׃

<a target = '_blank' href='https://hatanach.geulah.org.il/verse/citation.php?verse=Mic3:10'/> (פרק ג פסוק י)</a>בֹּנֶ֥ה צִיֹּ֖ון בְּדָמִ֑ים וִירֽוּשָׁלִַ֖ם בְּעַוְלָֽה׃

<a target = '_blank' href='https://hatanach.geulah.org.il/verse/citation.php?verse=Mic3:11'/> (פרק ג פסוק יא)</a>רָאשֶׁ֣יהָ ׀ בְּשֹׁ֣חַד יִשְׁפֹּ֗טוּ וְכֹֽהֲנֶ֙יהָ֙ בִּמְחִ֣יר יֹור֔וּ וּנְבִיאֶ֖יהָ בְּכֶ֣סֶף יִקְסֹ֑מוּ וְעַל־יְהֹוָה֨ יִשָּׁעֵ֣נוּ לֵאמֹ֔ר הֲלֹ֤וא יְהֹוָה֙ בְּקִרְבֵּ֔נוּ לֹֽא־תָבֹ֥וא עָלֵ֖ינוּ רָעָֽה׃

<a target = '_blank' href='https://hatanach.geulah.org.il/verse/citation.php?verse=Mic3:12'/> (פרק ג פסוק יב)</a>֯לָכֵן֙ בִּגְלַלְכֶ֔ם צִיֹּ֖ון שָׂדֶ֣ה תֵֽחָרֵ֑שׁ וִירֽוּשָׁלִַ֨ם֨ עִיִּ֣ין תִּֽהְיֶ֔ה וְהַ֥ר הַבַּ֖יִת לְבָמֹ֥ות יָֽעַר׃ פ

<a target = '_blank' href='https://hatanach.geulah.org.il/verse/citation.php?verse=Mic4:1'/> (פרק ד פסוק א)</a>וְהָיָ֣ה ׀ בְּאַחֲרִ֣ית הַיָּמִ֗ים יִֽ֠הְיֶה הַ֣ר בֵּֽית־יְהֹוָ֤ה נָכֹון֙ בְּרֹ֣אשׁ הֶֽהָרִ֔ים וְנִשָּׂ֥א ה֖וּא מִגְּבָעֹ֑ות וְנָֽהֲר֥וּ עָלָ֖יו עַמִּֽים׃

<a target = '_blank' href='https://hatanach.geulah.org.il/verse/citation.php?verse=Mic4:2'/> (פרק ד פסוק ב)</a>וְהָֽלְכ֞וּ גֹּויִ֣ם רַבִּ֗ים וְאָֽמְרוּ֨ לְכ֣וּ ׀ וְנַֽעֲלֶ֣ה אֶל־הַר־יְהֹוָ֗ה וְאֶל־בֵּית֙ אֱלֹהֵ֣י יַֽעֲקֹ֔ב וְיֹורֵ֨נוּ֨ מִדְּרָכָ֔יו וְנֵֽלְכָ֖ה בְּאֹֽרְחֹתָ֑יו כִּ֤י מִצִּיֹּון֙ תֵּצֵ֣א תֹורָ֔ה וּדְבַר־יְהֹוָ֖ה מִירוּשָׁלִָֽם׃

<a target = '_blank' href='https://hatanach.geulah.org.il/verse/citation.php?verse=Mic4:3'/> (פרק ד פסוק ג)</a>וְשָׁפַ֗ט בֵּ֚ין עַמִּ֣ים רַבִּ֔ים וְהֹוכִ֛יחַ לְגֹויִ֥ם עֲצֻמִ֖ים עַד־רָחֹ֑וק וְכִתְּת֨וּ חַרְבֹֽתֵיהֶ֜ם לְאִתִּ֗ים וַֽחֲנִיתֹֽתֵיהֶם֙ לְמַזְמֵרֹ֔ות לֹֽא־יִשְׂא֞וּ גֹּ֤וי אֶל־גֹּוי֙ חֶ֔רֶב וְלֹֽא־יִלְמְד֥וּן עֹ֖וד מִלְחָמָֽה׃

<a target = '_blank' href='https://hatanach.geulah.org.il/verse/citation.php?verse=Mic4:4'/> (פרק ד פסוק ד)</a>וְיָֽשְׁב֗וּ אִ֣ישׁ תַּ֧חַת גַּפְנֹ֛ו וְתַחַ֥ת תְּאֵֽנָתֹ֖ו וְאֵ֣ין מַֽחֲרִ֑יד כִּי־פִ֛י יְהֹוָ֥ה צְבָאֹ֖ות דִּבֵּֽר׃

<a target = '_blank' href='https://hatanach.geulah.org.il/verse/citation.php?verse=Mic4:5'/> (פרק ד פסוק ה)</a>כִּ֚י כָּל־הָ֣עַמִּ֔ים יֵֽלְכ֕וּ אִ֖ישׁ בְּשֵׁ֣ם אֱלֹהָ֑יו וַֽאֲנַ֗חְנוּ נֵלֵ֛ךְ בְּשֵֽׁם־יְהֹוָ֥ה אֱלֹהֵ֖ינוּ לְעֹולָ֥ם וָעֶֽד׃ ס

<a target = '_blank' href='https://hatanach.geulah.org.il/verse/citation.php?verse=Mic4:6'/> (פרק ד פסוק ו)</a>בַּיֹּ֨ום הַה֜וּא נְאֻם־יְהֹוָ֗ה אֹֽסְפָה֙ הַצֹּ֣לֵעָ֔ה וְהַנִּדָּחָ֖ה אֲקַבֵּ֑צָה וַֽאֲשֶׁ֖ר הֲרֵעֹֽתִי׃

<a target = '_blank' href='https://hatanach.geulah.org.il/verse/citation.php?verse=Mic4:7'/> (פרק ד פסוק ז)</a>וְשַׂמְתִּ֤י אֶת־הַצֹּֽלֵעָה֨ לִשְׁאֵרִ֔ית וְהַנַּֽהֲלָאָ֖ה לְגֹ֣וי עָצ֑וּם וּמָלַ֨ךְ יְהֹוָ֤ה עֲלֵיהֶם֙ בְּהַ֣ר צִיֹּ֔ון מֵֽעַתָּ֖ה וְעַד־עֹולָֽם׃ ס

<a target = '_blank' href='https://hatanach.geulah.org.il/verse/citation.php?verse=Mic4:8'/> (פרק ד פסוק ח)</a>וְאַתָּ֣ה מִגְדַּל־עֵ֗דֶר עֹ֛פֶל בַּת־צִיֹּ֖ון עָדֶ֣יךָ תֵאתֶ֑ה וּבָאָ֗ה הַמֶּמְשָׁלָה֨ הָרִ֣אשֹׁנָ֔ה מַמְלֶ֖כֶת לְבַת־יְרֽוּשָׁלִָֽם׃

<a target = '_blank' href='https://hatanach.geulah.org.il/verse/citation.php?verse=Mic4:9'/> (פרק ד פסוק ט)</a>עַתָּ֕ה לָ֥מָּה תָרִ֖יעִי רֵ֑עַ הֲמֶ֣לֶךְ אֵ֣ין בָּ֗ךְ אִם־יֹֽועֲצֵךְ֙ אָבָ֔ד֯ כִּי־הֶֽחֱזִיקֵ֥ךְ חִ֖יל כַּיֹּֽולֵדָֽה׃

<a target = '_blank' href='https://hatanach.geulah.org.il/verse/citation.php?verse=Mic4:10'/> (פרק ד פסוק י)</a>ח֧וּלִי וָגֹ֛חִי בַּת־צִיֹּ֖ון כַּיֹּֽולֵדָ֑ה כִּ֣י עַתָּה֩ תֵֽצְאִ֨י מִקִּרְיָ֜ה וְשָׁכַ֣נְתְּ בַּשָּׂדֶ֗ה וּבָ֤את עַד־בָּבֶל֨ שָׁ֣ם תִּנָּצֵ֔לִי שָׁ֚ם יִגְאָלֵ֣ךְ יְהֹוָ֔ה מִכַּ֖ף אֹֽיְבָֽיִךְ׃

<a target = '_blank' href='https://hatanach.geulah.org.il/verse/citation.php?verse=Mic4:11'/> (פרק ד פסוק יא)</a>וְעַתָּ֛ה נֶֽאֶסְפ֥וּ עָלַ֖יִךְ גֹּויִ֣ם רַבִּ֑ים הָאֹֽמְרִ֣ים תֶּֽחֱ֯נָ֔ף וְתַ֥חַז בְּצִיֹּ֖ון עֵינֵֽינוּ׃

<a target = '_blank' href='https://hatanach.geulah.org.il/verse/citation.php?verse=Mic4:12'/> (פרק ד פסוק יב)</a>וְהֵ֗מָּה לֹ֤א יָֽדְעוּ֙ מַחְשְׁבֹ֣ות יְהֹוָ֔ה וְלֹ֥א הֵבִ֖ינוּ עֲצָתֹ֑ו כִּ֥י קִבְּצָ֖ם כֶּֽעָמִ֥יר גֹּֽרְנָה׃

<a target = '_blank' href='https://hatanach.geulah.org.il/verse/citation.php?verse=Mic4:13'/> (פרק ד פסוק יג)</a>ק֧וּמִי וָדֹ֣ושִׁי בַת־צִיֹּ֗ון כִּ֣י קַרְנֵ֞ךְ אָשִׂ֤ים בַּרְזֶל֨ וּפַרְסֹתַ֨יִךְ֨ אָשִׂ֣ים נְחוּשָׁ֔ה וַֽהֲדִקֹּ֖ות עַמִּ֣ים רַבִּ֑ים וְהַֽחֲרַמְתִּ֤י לַֽיהֹוָה֨ בִּצְעָ֔ם וְחֵילָ֖ם לַֽאֲדֹ֥ון כָּל־הָאָֽרֶץ׃

<a target = '_blank' href='https://hatanach.geulah.org.il/verse/citation.php?verse=Mic4:14'/> (פרק ד פסוק יד)</a>עַתָּה֙ תִּתְגֹּֽדְדִ֣י בַת־גְּד֔וּד מָצֹ֖ור שָׂ֣ם עָלֵ֑ינוּ בַּשֵּׁ֨בֶט֨ יַכּ֣וּ עַל־הַלְּחִ֔י אֵ֖ת שֹׁפֵ֥ט יִשְׂרָאֵֽל׃ פ

<a target = '_blank' href='https://hatanach.geulah.org.il/verse/citation.php?verse=Mic5:1'/> (פרק ה פסוק א)</a>וְאַתָּ֞ה בֵּֽית־לֶ֣חֶם אֶפְרָ֗תָה צָעִיר֨ לִֽהְיֹות֙ בְּאַלְפֵ֣י יְהוּדָ֔ה מִמְּךָ֙ לִ֣י יֵצֵ֔א לִֽהְיֹ֥ות מֹושֵׁ֖ל בְּיִשְׂרָאֵ֑ל וּמֹוצָֽאֹתָ֥יו מִקֶּ֖דֶם מִימֵ֥י עֹולָֽם׃

<a target = '_blank' href='https://hatanach.geulah.org.il/verse/citation.php?verse=Mic5:2'/> (פרק ה פסוק ב)</a>לָכֵ֣ן יִתְּנֵ֔ם עַד־עֵ֥ת יֹֽולֵדָ֖ה יָלָ֑דָה וְיֶ֣תֶר אֶחָ֔יו יְשׁוּב֖וּן עַל־בְּנֵ֥י יִשְׂרָאֵֽל׃

<a target = '_blank' href='https://hatanach.geulah.org.il/verse/citation.php?verse=Mic5:3'/> (פרק ה פסוק ג)</a>וְעָמַ֗ד וְרָעָה֨ בְּעֹ֣ז יְהֹוָ֔ה בִּגְאֹ֕ון שֵׁ֖ם יְהֹוָ֣ה אֱלֹהָ֑יו וְיָשָׁ֕בוּ כִּֽי־עַתָּ֥ה יִגְדַּ֖ל עַד־אַפְסֵי־אָֽרֶץ׃

<a target = '_blank' href='https://hatanach.geulah.org.il/verse/citation.php?verse=Mic5:4'/> (פרק ה פסוק ד)</a>וְהָיָ֥ה זֶ֖ה שָׁלֹ֑ום אַשּׁ֣וּר ׀ כִּֽי־יָבֹ֣וא בְאַרְצֵ֗נוּ וְכִ֤י יִדְרֹךְ֙ בְּאַרְמְנֹותֵ֔ינוּ וַֽהֲקֵמֹ֤נוּ עָלָיו֙ שִׁבְעָ֣ה רֹעִ֔ים וּשְׁמֹנָ֖ה נְסִיכֵ֥י אָדָֽם׃

<a target = '_blank' href='https://hatanach.geulah.org.il/verse/citation.php?verse=Mic5:5'/> (פרק ה פסוק ה)</a>וְרָע֞וּ אֶת־אֶ֤רֶץ אַשּׁוּר֙ בַּחֶ֔רֶב וְאֶת־אֶ֥רֶץ נִמְרֹ֖וד בִּפְתָחֶ֑יהָ וְהִצִּיל֨ מֵֽאַשּׁ֔וּר כִּֽי־יָבֹ֣וא בְאַרְצֵ֔נוּ וְכִֽי־יִדְרֹ֖ךְ בִּגְבוּלֵֽנוּ׃ ס

<a target = '_blank' href='https://hatanach.geulah.org.il/verse/citation.php?verse=Mic5:6'/> (פרק ה פסוק ו)</a>֯וְהָיָ֣ה ׀ שְׁאֵרִ֣ית יַֽעֲקֹ֗ב בְּקֶ֨רֶב֨ עַמִּ֣ים רַבִּ֔ים כְּטַל֨ מֵאֵ֣ת יְהֹוָ֔ה כִּרְבִיבִ֖ים עֲלֵי־עֵ֑שֶׂב אֲשֶׁ֤ר לֹֽא־יְקַוֶּה֨ לְאִ֔ישׁ וְלֹ֥א יְיַחֵ֖ל לִבְנֵ֥י אָדָֽם׃

<a target = '_blank' href='https://hatanach.geulah.org.il/verse/citation.php?verse=Mic5:7'/> (פרק ה פסוק ז)</a>וְהָיָה֩ שְׁאֵרִ֨ית יַֽעֲקֹ֜ב בַּגֹּויִ֗ם בְּקֶ֨רֶב֨ עַמִּ֣ים רַבִּ֔ים כְּאַרְיֵה֨ בְּבַֽהֲמֹ֣ות יַ֔עַר כִּכְפִ֖יר בְּעֶדְרֵי־צֹ֑אן אֲשֶׁ֧ר אִם־עָבַ֛ר וְרָמַ֥ס וְטָרַ֖ף וְאֵ֥ין מַצִּֽיל׃

<a target = '_blank' href='https://hatanach.geulah.org.il/verse/citation.php?verse=Mic5:8'/> (פרק ה פסוק ח)</a>תָּרֹ֥ם יָֽדְךָ֖ עַל־צָרֶ֑יךָ וְכָל־אֹֽיְבֶ֖יךָ יִכָּרֵֽתוּ׃ ס

<a target = '_blank' href='https://hatanach.geulah.org.il/verse/citation.php?verse=Mic5:9'/> (פרק ה פסוק ט)</a>וְהָיָ֤ה בַיֹּֽום־הַהוּא֨ נְאֻם־יְהֹוָ֔ה וְהִכְרַתִּ֥י סוּסֶ֖יךָ מִקִּרְבֶּ֑ךָ וְהַֽאֲבַדְתִּ֖י מַרְכְּבֹתֶֽיךָ׃

<a target = '_blank' href='https://hatanach.geulah.org.il/verse/citation.php?verse=Mic5:10'/> (פרק ה פסוק י)</a>וְהִכְרַתִּ֖י עָרֵ֣י אַרְצֶ֑ךָ וְהָֽרַסְתִּ֖י כָּל־מִבְצָרֶֽיךָ׃

<a target = '_blank' href='https://hatanach.geulah.org.il/verse/citation.php?verse=Mic5:11'/> (פרק ה פסוק יא)</a>וְהִכְרַתִּ֥י כְשָׁפִ֖ים מִיָּדֶ֑ךָ וּמְעֹֽונְנִ֖ים לֹ֥א יִֽהְיוּ־לָֽךְ׃

<a target = '_blank' href='https://hatanach.geulah.org.il/verse/citation.php?verse=Mic5:12'/> (פרק ה פסוק יב)</a>וְהִכְרַתִּ֧י פְסִילֶ֛יךָ וּמַצֵּֽבֹותֶ֖יךָ מִקִּרְבֶּ֑ךָ וְלֹֽא־תִשְׁתַּֽחֲוֶ֥ה עֹ֖וד לְמַֽעֲשֵׂ֥ה יָדֶֽיךָ׃

<a target = '_blank' href='https://hatanach.geulah.org.il/verse/citation.php?verse=Mic5:13'/> (פרק ה פסוק יג)</a>וְנָֽתַשְׁתִּ֥י אֲשֵׁירֶ֖יךָ מִקִּרְבֶּ֑ךָ וְהִשְׁמַדְתִּ֖י עָרֶֽיךָ׃

<a target = '_blank' href='https://hatanach.geulah.org.il/verse/citation.php?verse=Mic5:14'/> (פרק ה פסוק יד)</a>וְעָשִׂ֜יתִי בְּאַ֧ף וּבְחֵמָ֛ה נָקָ֖ם אֶת־הַגֹּויִ֑ם אֲשֶׁ֖ר לֹ֥א שָׁמֵֽעוּ׃ פ

<a target = '_blank' href='https://hatanach.geulah.org.il/verse/citation.php?verse=Mic6:1'/> (פרק ו פסוק א)</a>שִׁמְעוּ־נָ֕א אֵ֥ת אֲשֶׁר־יְהֹוָ֖ה אֹמֵ֑ר ק֚וּם רִ֣יב אֶת־הֶֽהָרִ֔ים וְתִשְׁמַ֥עְנָה הַגְּבָעֹ֖ות קֹולֶֽךָ׃

<a target = '_blank' href='https://hatanach.geulah.org.il/verse/citation.php?verse=Mic6:2'/> (פרק ו פסוק ב)</a>שִׁמְע֤וּ הָרִים֨ אֶת־רִ֣יב יְהֹוָ֔ה וְהָאֵֽתָנִ֖ים מֹ֣סְדֵי אָ֑רֶץ כִּ֣י רִ֤יב לַֽיהֹוָה֨ עִם־עַמֹּ֔ו וְעִם־יִשְׂרָאֵ֖ל יִתְוַכָּֽח׃

<a target = '_blank' href='https://hatanach.geulah.org.il/verse/citation.php?verse=Mic6:3'/> (פרק ו פסוק ג)</a>עַמִּ֛י מֶֽה־עָשִׂ֥יתִי לְךָ֖ וּמָ֣ה הֶלְאֵתִ֑יךָ עֲנֵ֥ה בִּֽי׃

<a target = '_blank' href='https://hatanach.geulah.org.il/verse/citation.php?verse=Mic6:4'/> (פרק ו פסוק ד)</a>כִּ֤י הֶֽעֱלִתִ֨יךָ֨ מֵאֶ֣רֶץ מִצְרַ֔יִם וּמִבֵּ֥ית עֲבָדִ֖ים פְּדִיתִ֑יךָ וָֽאֶשְׁלַ֣ח לְפָנֶ֔יךָ אֶת־משֶׁ֖ה אַֽהֲרֹ֥ן וּמִרְיָֽם׃

<a target = '_blank' href='https://hatanach.geulah.org.il/verse/citation.php?verse=Mic6:5'/> (פרק ו פסוק ה)</a>עַמִּ֗י זְכָר־נָא֨ מַה־יָּעַ֗ץ בָּלָק֨ מֶ֣לֶךְ מֹואָ֔ב וּמֶֽה־עָנָ֥ה אֹתֹ֖ו בִּלְעָ֣ם בֶּן־בְּעֹ֑ור מִן־הַשִּׁטִּים֙ עַד־הַגִּלְגָּ֔ל לְמַ֥עַן דַּ֖עַת צִדְקֹ֥ות יְהֹוָֽה׃

<a target = '_blank' href='https://hatanach.geulah.org.il/verse/citation.php?verse=Mic6:6'/> (פרק ו פסוק ו)</a>בַּמָּה֨ אֲקַדֵּ֣ם יְהֹוָ֔ה אִכַּ֖ף לֵֽאלֹהֵ֣י מָרֹ֑ום הַֽאֲקַדְּמֶ֣נּוּ בְעֹולֹ֔ות בַּֽעֲגָלִ֖ים בְּנֵ֥י שָׁנָֽה׃

<a target = '_blank' href='https://hatanach.geulah.org.il/verse/citation.php?verse=Mic6:7'/> (פרק ו פסוק ז)</a>הֲיִרְצֶ֤ה יְהֹוָה֨ בְּאַלְפֵ֣י אֵילִ֔ים בְּרִֽבְבֹ֖ות נַֽחֲלֵי־שָׁ֑מֶן הַֽאֶתֵּ֤ן בְּכֹורִי֙ פִּשְׁעִ֔י פְּרִ֥י בִטְנִ֖י חַטַּ֥את נַפְשִֽׁי׃

<a target = '_blank' href='https://hatanach.geulah.org.il/verse/citation.php?verse=Mic6:8'/> (פרק ו פסוק ח)</a>הִגִּ֥יד לְךָ֛ אָדָ֖ם מַה־טֹּ֑וב וּמָֽה־יְהֹוָ֞ה דֹּורֵ֣שׁ מִמְּךָ֗ כִּ֣י אִם־עֲשֹׂ֤ות מִשְׁפָּט֙ וְאַ֣הֲבַת חֶ֔סֶד וְהַצְנֵ֥עַ לֶ֖כֶת עִם־אֱלֹהֶֽיךָ׃֯ ס

<a target = '_blank' href='https://hatanach.geulah.org.il/verse/citation.php?verse=Mic6:9'/> (פרק ו פסוק ט)</a>קֹ֤ול יְהוָה֙ לָעִ֣יר יִקְרָ֔א וְתֽוּשִׁיָּ֖ה יִרְאֶ֣ה שְׁמֶ֑ךָ שִׁמְע֥וּ מַטֶּ֖ה וּמִ֥י יְעָדָֽהּ׃

<a target = '_blank' href='https://hatanach.geulah.org.il/verse/citation.php?verse=Mic6:10'/> (פרק ו פסוק י)</a>עֹ֗וד הַאִ֯שׁ֨ בֵּ֣ית רָשָׁ֔ע אֹֽצְרֹ֖ות רֶ֑שַׁע וְאֵיפַ֥ת רָזֹ֖ון זְעוּמָֽה׃

<a target = '_blank' href='https://hatanach.geulah.org.il/verse/citation.php?verse=Mic6:11'/> (פרק ו פסוק יא)</a>הַֽאֶזְכֶּ֖ה בְּמֹ֣אזְנֵי רֶ֑שַׁע וּבְכִ֖יס אַבְנֵ֥י מִרְמָֽה׃

<a target = '_blank' href='https://hatanach.geulah.org.il/verse/citation.php?verse=Mic6:12'/> (פרק ו פסוק יב)</a>אֲשֶׁ֤ר עֲשִׁירֶ֨יהָ֙ מָלְא֣וּ חָמָ֔ס וְיֽשְׁבֶ֖יהָ דִּבְּרוּ־שָׁ֑קֶר וּלְשֹׁונָ֖ם רְמִיָּ֥ה בְּפִיהֶֽם׃

<a target = '_blank' href='https://hatanach.geulah.org.il/verse/citation.php?verse=Mic6:13'/> (פרק ו פסוק יג)</a>וְגַם־אֲנִ֖י הֶֽחֱלֵ֣יתִי הַכֹּותֶ֑ךָ הַשְׁמֵ֖ם עַל־חַטֹּאו֯תֶֽךָ׃

<a target = '_blank' href='https://hatanach.geulah.org.il/verse/citation.php?verse=Mic6:14'/> (פרק ו פסוק יד)</a>אַתָּ֤ה תֹאכַל֨ וְלֹ֣א תִשְׂבָּ֔ע֯ וְיֶשְׁחֲךָ֖ בְּקִרְבֶּ֑ךָ וְתַסֵּג֨ וְלֹ֣א תַפְלִ֔יט וַֽאֲשֶׁ֥ר תְּפַלֵּ֖ט לַחֶ֥רֶב אֶתֵּֽן׃

<a target = '_blank' href='https://hatanach.geulah.org.il/verse/citation.php?verse=Mic6:15'/> (פרק ו פסוק טו)</a>אַתָּ֥ה תִזְרַ֖ע וְלֹ֣א תִקְצֹ֑ור אַתָּ֤ה תִדְרֹֽךְ־זַ֨יִת֙ וְלֹֽא־תָס֣וּךְ שֶׁ֔מֶן וְתִירֹ֖ושׁ וְלֹ֥א תִשְׁתֶּה־יָּֽיִן׃

<a target = '_blank' href='https://hatanach.geulah.org.il/verse/citation.php?verse=Mic6:16'/> (פרק ו פסוק טז)</a>וְיִשְׁתַּמֵּ֞ר חֻקֹּ֣ות עָמְרִ֗י וְכֹל֨ מַֽעֲשֵׂ֣ה בֵית־אַחְאָ֔ב וַתֵּֽלְכ֖וּ בְּמֹֽעֲצֹותָ֑ם לְמַעַן֩ תִּתִּ֨י אֹֽתְךָ֜ לְשַׁמָּ֗ה וְיֽשְׁבֶ֨יהָ֨ לִשְׁרֵקָ֔ה וְחֶרְפַּ֥ת עַמִּ֖י תִּשָּֽׂאוּ׃ פ

<a target = '_blank' href='https://hatanach.geulah.org.il/verse/citation.php?verse=Mic7:1'/> (פרק ז פסוק א)</a>אַ֣לְלַי לִ֗י כִּ֤י הָיִ֨יתִי֨ כְּאָסְפֵּי־קַ֔יִץ כְּעֹֽלְלֹ֖ת בָּצִ֑יר אֵֽין־אֶשְׁכֹּ֣ול לֶֽאֱכֹ֔ול בִּכּוּרָ֖ה אִוְּתָ֥ה נַפְשִֽׁי׃

<a target = '_blank' href='https://hatanach.geulah.org.il/verse/citation.php?verse=Mic7:2'/> (פרק ז פסוק ב)</a>אָבַ֤ד חָסִיד֙ מִן־הָאָ֔רֶץ וְיָשָׁ֥ר בָּֽאָדָ֖ם אָ֑יִן כֻּלָּם֨ לְדָמִ֣ים יֶֽאֱרֹ֔בוּ אִ֥ישׁ אֶת־אָחִ֖יהוּ יָצ֥וּדוּ חֵֽרֶם׃

<a target = '_blank' href='https://hatanach.geulah.org.il/verse/citation.php?verse=Mic7:3'/> (פרק ז פסוק ג)</a>עַל־הָרַ֤ע כַּפַּ֨יִם֨ לְהֵיטִ֔יב הַשַּׂ֣ר שֹׁואֵ֔ל וְהַשֹּׁפֵ֖ט בַּשִּׁלּ֑וּם וְהַגָּדֹ֗ול דֹּבֵ֨ר הַוַּ֥ת נַפְשֹׁ֛ו ה֖וּא וַיְעַבְּתֽוּהָ׃

<a target = '_blank' href='https://hatanach.geulah.org.il/verse/citation.php?verse=Mic7:4'/> (פרק ז פסוק ד)</a>טֹובָ֣ם כְּחֵ֔דֶק יָשָׁ֖ר מִמְּסוּכָ֑ה יֹ֤ום מְצַפֶּ֨יךָ֨ פְּקֻדָּֽתְךָ֣ בָ֔אָה עַתָּ֖ה תִֽהְיֶ֥ה מְבֽוּכָתָֽם׃

<a target = '_blank' href='https://hatanach.geulah.org.il/verse/citation.php?verse=Mic7:5'/> (פרק ז פסוק ה)</a>אַל־תַּֽאֲמִ֣ינוּ בְרֵ֔עַ אַל־תִּבְטְח֖וּ בְּאַלּ֑וּף מִשֹּׁכֶ֣בֶת חֵיקֶ֔ךָ שְׁמֹ֖ר פִּתְחֵי־פִֽיךָ׃

<a target = '_blank' href='https://hatanach.geulah.org.il/verse/citation.php?verse=Mic7:6'/> (פרק ז פסוק ו)</a>כִּי־בֵן֙ מְנַבֵּ֣ל אָ֔ב בַּ֚ת קָמָ֣ה בְאִמָּ֔הּ כַּלָּ֖ה בַּֽחֲמֹתָ֑הּ אֹ֥יְבֵֽ֯י אִ֖ישׁ אַנְשֵׁ֣י בֵיתֹֽו׃

<a target = '_blank' href='https://hatanach.geulah.org.il/verse/citation.php?verse=Mic7:7'/> (פרק ז פסוק ז)</a>וַֽאֲנִי֨ בַּֽיהֹוָ֣ה אֲצַפֶּ֔ה אֹוחִ֖ילָה לֵֽאלֹהֵ֣י יִשְׁעִ֑י יִשְׁמָעֵ֖נִי אֱלֹהָֽי׃

<a target = '_blank' href='https://hatanach.geulah.org.il/verse/citation.php?verse=Mic7:8'/> (פרק ז פסוק ח)</a>אַל־תִּשְׂמְחִ֤י אֹיַ֨בְתִּי֨ לִ֔י כִּ֥י נָפַ֖לְתִּי קָ֑מְתִּי כִּֽי־אֵשֵׁ֣ב בַּח֔שֶׁךְ יְהֹוָ֖ה אֹ֥ור לִֽי׃ ס

<a target = '_blank' href='https://hatanach.geulah.org.il/verse/citation.php?verse=Mic7:9'/> (פרק ז פסוק ט)</a>זַ֤עַף יְהֹוָה֨ אֶשָּׂ֔א כִּ֥י חָטָ֖אתִי לֹ֑ו עַד֩ אֲשֶׁ֨ר יָרִ֤יב רִיבִי֨ וְעָשָׂ֣ה מִשְׁפָּטִ֔י יֹֽוצִיאֵ֣נִי לָאֹ֔ור אֶרְאֶ֖ה בְּצִדְקָתֹֽו׃

<a target = '_blank' href='https://hatanach.geulah.org.il/verse/citation.php?verse=Mic7:10'/> (פרק ז פסוק י)</a>וְתֵרֶ֤א אֹיַ֨בְתִּי֨ וּתְכַסֶּ֣הָ בוּשָׁ֔ה הָאֹֽמְרָ֣ה אֵלַ֔י אַיֹּ֖ו יְהֹוָ֣ה אֱלֹהָ֑יִךְ עֵינַי֨ תִּרְאֶ֣ינָּ֯ה בָּ֔הּ עַתָּ֛ה תִּֽהְיֶ֥ה לְמִרְמָ֖ס כְּטִ֥יט חוּצֹֽות׃

<a target = '_blank' href='https://hatanach.geulah.org.il/verse/citation.php?verse=Mic7:11'/> (פרק ז פסוק יא)</a>יֹ֖ום לִבְנֹ֣ות גְּדֵרָ֑יִךְ יֹ֥ום הַה֖וּא יִרְחַק־חֹֽק׃

<a target = '_blank' href='https://hatanach.geulah.org.il/verse/citation.php?verse=Mic7:12'/> (פרק ז פסוק יב)</a>יֹ֥ום הוּא֙ וְעָדֶ֣יךָ יָבֹ֔וא֯ לְמִנִּ֥י אַשּׁ֖וּר וְעָרֵ֣י מָצֹ֑ור וּלְמִנִּ֤י מָצֹור֙ וְעַד־נָהָ֔ר וְיָ֥ם מִיָּ֖ם וְהַ֥ר הָהָֽר׃

<a target = '_blank' href='https://hatanach.geulah.org.il/verse/citation.php?verse=Mic7:13'/> (פרק ז פסוק יג)</a>וְהָיְתָ֥ה הָאָ֛רֶץ לִשְׁמָמָ֖ה עַל־יֽשְׁבֶ֑יהָ מִפְּרִ֖י מַֽעַלְלֵיהֶֽם׃ ס

<a target = '_blank' href='https://hatanach.geulah.org.il/verse/citation.php?verse=Mic7:14'/> (פרק ז פסוק יד)</a>רְעֵ֧ה עַמְּךָ֣ בְשִׁבְטֶ֗ךָ צֹ֚אן נַֽחֲלָתֶ֔ךָ שֹֽׁכְנִ֣י לְבָדָ֔ד יַ֖עַר בְּתֹ֣וךְ כַּרְמֶ֑ל יִרְע֥וּ בָשָׁ֛ן וְגִלְעָ֖ד כִּימֵ֥י עֹולָֽם׃

<a target = '_blank' href='https://hatanach.geulah.org.il/verse/citation.php?verse=Mic7:15'/> (פרק ז פסוק טו)</a>כִּימֵ֥י צֵֽאתְךָ֖ מֵאֶ֣רֶץ מִצְרָ֑יִם אַרְאֶ֖נּוּ נִפְלָאֹֽות׃

<a target = '_blank' href='https://hatanach.geulah.org.il/verse/citation.php?verse=Mic7:16'/> (פרק ז פסוק טז)</a>יִרְא֤וּ גֹויִם֙ וְיֵבֹ֔שׁוּ מִכֹּ֖ל גְּבֽוּרָתָ֑ם יָשִׂ֤ימוּ יָד֙ עַל־פֶּ֔ה אָזְנֵיהֶ֖ם תֶּֽחֱרַֽשְׁנָה׃

<a target = '_blank' href='https://hatanach.geulah.org.il/verse/citation.php?verse=Mic7:17'/> (פרק ז פסוק יז)</a>יְלַֽחֲכ֤וּ עָפָר֙ כַּנָּחָ֔שׁ כְּזֹ֣חֲלֵי אֶ֔רֶץ יִרְגְּז֖וּ מִמִּסְגְּרֹֽתֵיהֶ֑ם אֶל־יְהֹוָ֤ה אֱלֹהֵ֨ינוּ֨ יִפְחָ֔ד֯וּ וְיִֽרְא֖וּ מִמֶּֽךָּ׃

<a target = '_blank' href='https://hatanach.geulah.org.il/verse/citation.php?verse=Mic7:18'/> (פרק ז פסוק יח)</a>מִי־אֵ֣ל כָּמֹ֗וךָ נֹשֵׂ֤א עָוֹן֙ וְעֹבֵ֣ר עַל־פֶּ֔שַׁע לִשְׁאֵרִ֖ית נַֽחֲלָתֹ֑ו לֹא־הֶֽחֱזִ֤יק לָעַד֙ אַפֹּ֔ו כִּֽי־חָפֵ֥ץ חֶ֖סֶד הֽוּא׃

<a target = '_blank' href='https://hatanach.geulah.org.il/verse/citation.php?verse=Mic7:19'/> (פרק ז פסוק יט)</a>יָשׁ֣וּב יְרַֽחֲמֵ֔נוּ יִכְבּ֖שׁ עֲוֹֽנֹתֵ֑ינוּ וְתַשְׁלִ֛יךְ בִּמְצֻלֹ֥ות יָ֖ם כָּל־חַטֹּאתָֽם׃

<a target = '_blank' href='https://hatanach.geulah.org.il/verse/citation.php?verse=Mic7:20'/> (פרק ז פסוק כ)</a>תִּתֵּ֤ן אֱמֶת֙ לְיַֽעֲקֹ֔ב חֶ֖סֶד לְאַבְרָהָ֑ם אֲשֶׁר־נִשְׁבַּ֥עְתָּ לַֽאֲבֹתֵ֖ינוּ מִ֣ימֵי קֶֽדֶם׃

</html>