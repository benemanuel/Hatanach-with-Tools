
<html dir="rtl" lang="he">
<head>
  <link rel="stylesheet" href="../css/EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
יונה Jonah</br></H2>
<a target = '_blank' href='https://hatanach.geulah.org.il/verse/citation.php?verse=Jonah1:1'/> (פרק א פסוק א)</a>֯וַיְהִי֨ דְּבַר־יְהֹוָ֔ה אֶל־יֹונָ֥ה בֶן־אֲמִתַּ֖י לֵאמֹֽר׃

<a target = '_blank' href='https://hatanach.geulah.org.il/verse/citation.php?verse=Jonah1:2'/> (פרק א פסוק ב)</a>ק֠וּם לֵ֧ךְ אֶל־נִֽינְוֵ֛ה הָעִ֥יר הַגְּדֹולָ֖ה וּקְרָ֣א עָלֶ֑יהָ כִּי־עָֽלְתָ֥ה רָֽעָתָ֖ם לְפָנָֽי׃

<a target = '_blank' href='https://hatanach.geulah.org.il/verse/citation.php?verse=Jonah1:3'/> (פרק א פסוק ג)</a>וַיָּ֤קָם יֹונָה֙ לִבְרֹ֣חַ תַּרְשִׁ֔ישָׁה מִלִּפְנֵ֖י יְהֹוָ֑ה וַיֵּ֨רֶד יָפֹ֜ו וַיִּמְצָ֥א אָנִיָּ֣ה ׀ בָּאָ֣ה תַרְשִׁ֗ישׁ וַיִּתֵּ֨ן שְׂכָרָ֜הּ וַיֵּ֤רֶד בָּהּ֙ לָבֹ֤וא עִמָּהֶם֨ תַּרְשִׁ֔ישָׁה מִלִּפְנֵ֖י יְהֹוָֽה׃

<a target = '_blank' href='https://hatanach.geulah.org.il/verse/citation.php?verse=Jonah1:4'/> (פרק א פסוק ד)</a>וַֽיהֹוָ֗ה הֵטִ֤יל רֽוּחַ־גְּדֹולָה֙ אֶל־הַיָּ֔ם וַיְהִ֥י סַֽעַר־גָּדֹ֖ול בַּיָּ֑ם וְהָ֣אֳנִיָּ֔ה חִשְּׁבָ֖ה לְהִשָּׁבֵֽר׃

<a target = '_blank' href='https://hatanach.geulah.org.il/verse/citation.php?verse=Jonah1:5'/> (פרק א פסוק ה)</a>וַיִּֽירְא֣וּ הַמַּלָּחִ֗ים וַיִּזְעֲקוּ֮ אִ֣ישׁ אֶל־אֱלֹהָיו֒ וַיָּטִ֨לוּ אֶת־הַכֵּלִ֜ים אֲשֶׁ֤ר בָּֽאֳנִיָּה֙ אֶל־הַיָּ֔ם לְהָקֵ֖ל מֵֽעֲלֵיהֶ֑ם וְיֹונָ֗ה יָרַד֙ אֶל־יַרְכְּתֵ֣י הַסְּפִינָ֔ה וַיִּשְׁכַּ֖ב וַיֵּֽרָדַֽם׃

<a target = '_blank' href='https://hatanach.geulah.org.il/verse/citation.php?verse=Jonah1:6'/> (פרק א פסוק ו)</a>וַיִּקְרַ֤ב אֵלָיו֨ רַ֣ב הַֽחֹבֵ֔ל וַיֹּ֥אמֶר לֹ֖ו מַה־לְּךָ֣ נִרְדָּ֑ם ק֚וּם קְרָ֣א אֶל־אֱלֹהֶ֔יךָ אוּלַ֞י יִתְעַשֵּׁ֧ת הָֽאֱלֹהִ֛ים לָ֖נוּ וְלֹ֥א נֹאבֵֽד׃

<a target = '_blank' href='https://hatanach.geulah.org.il/verse/citation.php?verse=Jonah1:7'/> (פרק א פסוק ז)</a>וַיֹּֽאמְר֞וּ אִ֣ישׁ אֶל־רֵעֵ֗הוּ לְכוּ֨ וְנַפִּ֣ילָה גֹֽורָלֹ֔ות וְנֵ֣דְעָ֔ה בְּשֶׁלְּמִ֛י הָֽרָעָ֥ה הַזֹּ֖את לָ֑נוּ וַיַּפִּ֙לוּ֙ גֹּֽורָלֹ֔ות וַיִּפֹּ֥ל הַגֹּורָ֖ל עַל־יֹונָֽה׃

<a target = '_blank' href='https://hatanach.geulah.org.il/verse/citation.php?verse=Jonah1:8'/> (פרק א פסוק ח)</a>וַיֹּֽאמְר֤וּ אֵלָיו֨ הַגִּֽידָה־נָּ֣א לָ֔נוּ בַּֽאֲשֶׁ֛ר לְמִי־הָֽרָעָ֥ה הַזֹּ֖את לָ֑נוּ מַה־מְּלַאכְתְּךָ֨ וּמֵאַ֣יִן תָּבֹ֔וא מָ֣ה אַרְצֶ֔ךָ וְאֵֽי־מִזֶּ֥ה עַ֖ם אָֽתָּה׃

<a target = '_blank' href='https://hatanach.geulah.org.il/verse/citation.php?verse=Jonah1:9'/> (פרק א פסוק ט)</a>וַיֹּ֥אמֶר אֲלֵיהֶ֖ם עִבְרִ֣י אָנֹ֑כִי וְאֶת־יְהֹוָ֞ה אֱלֹהֵ֤י הַשָּׁמַ֨יִם֙ אֲנִ֣י יָרֵ֔א אֲשֶׁר־עָשָׂ֥ה אֶת־הַיָּ֖ם וְאֶת־הַיַּבָּשָֽׁה׃

<a target = '_blank' href='https://hatanach.geulah.org.il/verse/citation.php?verse=Jonah1:10'/> (פרק א פסוק י)</a>וַיִּֽירְא֤וּ הָֽאֲנָשִׁים֙ יִרְאָ֣ה גְדֹולָ֔ה וַיֹּֽאמְר֥וּ אֵלָ֖יו מַה־זֹּ֣את עָשִׂ֑יתָ כִּי־יָֽדְע֣וּ הָֽאֲנָשִׁ֗ים כִּֽי־מִלִּפְנֵ֤י יְהֹוָה֨ ה֣וּא בֹרֵ֔חַ כִּ֥י הִגִּ֖יד לָהֶֽם׃

<a target = '_blank' href='https://hatanach.geulah.org.il/verse/citation.php?verse=Jonah1:11'/> (פרק א פסוק יא)</a>וַיֹּֽאמְר֤וּ אֵלָיו֨ מַה־נַּ֣עֲשֶׂה לָּ֔ךְ וְיִשְׁתֹּ֥ק הַיָּ֖ם מֵֽעָלֵ֑ינוּ כִּ֥י הַיָּ֖ם הֹולֵ֥ךְ וְסֹעֵֽר׃

<a target = '_blank' href='https://hatanach.geulah.org.il/verse/citation.php?verse=Jonah1:12'/> (פרק א פסוק יב)</a>וַיֹּ֣אמֶר אֲלֵיהֶ֗ם שָׂא֙וּנִי֙ וַֽהֲטִילֻ֣נִי אֶל־הַיָּ֔ם וְיִשְׁתֹּ֥ק הַיָּ֖ם מֵֽעֲלֵיכֶ֑ם כִּ֚י יֹודֵ֣עַ אָ֔נִי כִּ֣י בְשֶׁלִּ֗י הַסַּ֧עַר הַגָּדֹ֛ול הַזֶּ֖ה עֲלֵיכֶֽם׃

<a target = '_blank' href='https://hatanach.geulah.org.il/verse/citation.php?verse=Jonah1:13'/> (פרק א פסוק יג)</a>וַיַּחְתְּר֣וּ הָֽאֲנָשִׁ֗ים לְהָשִׁ֛יב אֶל־הַיַּבָּשָׁ֖ה וְלֹ֣א יָכֹ֑לוּ כִּ֣י הַיָּ֔ם הֹולֵ֥ךְ וְסֹעֵ֖ר עֲלֵיהֶֽם׃

<a target = '_blank' href='https://hatanach.geulah.org.il/verse/citation.php?verse=Jonah1:14'/> (פרק א פסוק יד)</a>וַיִּקְרְא֨וּ אֶל־יְהֹוָ֜ה וַיֹּֽאמְר֗וּ אָ֣֯נָּ֤ה יְהֹוָה֙ אַל־נָ֣א נֹאבְדָ֗ה בְּנֶ֙פֶשׁ֙ הָאִ֣ישׁ הַזֶּ֔ה וְאַל־תִּתֵּ֥ן עָלֵ֖ינוּ דָּ֣ם נָקִ֑יא֯ כִּֽי־אַתָּ֣ה יְהֹוָ֔ה כַּֽאֲשֶׁ֥ר חָפַ֖צְתָּ עָשִֽׂיתָ׃

<a target = '_blank' href='https://hatanach.geulah.org.il/verse/citation.php?verse=Jonah1:15'/> (פרק א פסוק טו)</a>וַיִּשְׂאוּ֙ אֶת־יֹונָ֔ה וַיְטִלֻ֖הוּ אֶל־הַיָּ֑ם וַיַּֽעֲמֹ֥ד הַיָּ֖ם מִזַּעְפֹּֽו׃

<a target = '_blank' href='https://hatanach.geulah.org.il/verse/citation.php?verse=Jonah1:16'/> (פרק א פסוק טז)</a>וַיִּֽירְא֧וּ הָֽאֲנָשִׁ֛ים יִרְאָ֥ה גְדֹולָ֖ה אֶת־יְהֹוָ֑ה וַיִּֽזְבְּחוּ־זֶ֙בַח֙ לַֽיהֹוָ֔ה וַיִּדְּר֖וּ נְדָרִֽים׃ פ

<a target = '_blank' href='https://hatanach.geulah.org.il/verse/citation.php?verse=Jonah2:1'/> (פרק ב פסוק א)</a>וַיְמַ֤ן יְהֹוָה֙ דָּ֣ג גָּדֹ֔ול לִבְלֹ֖עַ אֶת־יֹונָ֑ה וַיְהִ֤י יֹונָה֙ בִּמְעֵ֣י הַדָּ֔ג שְׁלשָׁ֥ה יָמִ֖ים וּשְׁלשָׁ֥ה לֵילֹֽות׃

<a target = '_blank' href='https://hatanach.geulah.org.il/verse/citation.php?verse=Jonah2:2'/> (פרק ב פסוק ב)</a>וַיִּתְפַּלֵּ֣ל יֹונָ֔ה אֶל־יְהֹוָ֖ה אֱלֹהָ֑יו מִמְּעֵ֖י הַדָּגָֽה׃

<a target = '_blank' href='https://hatanach.geulah.org.il/verse/citation.php?verse=Jonah2:3'/> (פרק ב פסוק ג)</a>וַיֹּ֗אמֶר קָ֠רָאתִי מִצָּ֥֯רָה לִּ֛י אֶל־יְהֹוָ֖ה וַיַּֽעֲנֵ֑נִי מִבֶּ֧טֶן שְׁאֹ֛ול שִׁוַּ֖עְתִּי שָׁמַ֥עְתָּ קֹולִֽי׃

<a target = '_blank' href='https://hatanach.geulah.org.il/verse/citation.php?verse=Jonah2:4'/> (פרק ב פסוק ד)</a>וַתַּשְׁלִיכֵ֤נִי מְצוּלָה֙ בִּלְבַ֣ב יַמִּ֔ים וְנָהָ֖ר יְסֹֽבְבֵ֑נִי כָּל־מִשְׁבָּרֶ֥יךָ וְגַלֶּ֖יךָ עָלַ֥י עָבָֽרוּ׃

<a target = '_blank' href='https://hatanach.geulah.org.il/verse/citation.php?verse=Jonah2:5'/> (פרק ב פסוק ה)</a>וַֽאֲנִ֣י אָמַ֔רְתִּי נִגְרַ֖שְׁתִּי מִנֶּ֣גֶד עֵינֶ֑יךָ אַ֚ךְ אֹוסִ֣יף לְהַבִּ֔יט אֶל־הֵיכַ֖ל קָדְשֶֽׁךָ׃

<a target = '_blank' href='https://hatanach.geulah.org.il/verse/citation.php?verse=Jonah2:6'/> (פרק ב פסוק ו)</a>אֲפָפ֤וּנִי מַ֨יִם֙ עַד־נֶ֔פֶשׁ תְּהֹ֖ום יְסֹֽבְבֵ֑נִי ס֖וּף חָב֥וּשׁ לְרֹאשִֽׁי׃

<a target = '_blank' href='https://hatanach.geulah.org.il/verse/citation.php?verse=Jonah2:7'/> (פרק ב פסוק ז)</a>לְקִצְבֵ֤י הָרִים֨ יָרַ֔דְתִּי הָאָ֛רֶץ בְּרִחֶ֥יהָ בַֽעֲדִ֖י לְעֹולָ֑ם וַתַּ֧עַל מִשַּׁ֛חַת חַיַּ֖י יְהֹוָ֥ה אֱלֹהָֽי׃

<a target = '_blank' href='https://hatanach.geulah.org.il/verse/citation.php?verse=Jonah2:8'/> (פרק ב פסוק ח)</a>בְּהִתְעַטֵּ֤ף עָלַי֙ נַפְשִׁ֔י אֶת־יְהֹוָ֖ה זָכָ֑רְתִּי וַתָּבֹ֤וא אֵלֶ֨יךָ֨ תְּפִלָּתִ֔י אֶל־הֵיכַ֖ל קָדְשֶֽׁךָ׃

<a target = '_blank' href='https://hatanach.geulah.org.il/verse/citation.php?verse=Jonah2:9'/> (פרק ב פסוק ט)</a>מְשַׁמְּרִ֖ים הַבְלֵי־שָׁ֑וְא חַסְדָּ֖ם יַֽעֲזֹֽבוּ׃

<a target = '_blank' href='https://hatanach.geulah.org.il/verse/citation.php?verse=Jonah2:10'/> (פרק ב פסוק י)</a>וַֽאֲנִ֗י בְּקֹ֤ול תֹּודָה֙ אֶזְבְּחָה־לָּ֔ךְ אֲשֶׁ֥ר נָדַ֖רְתִּי אֲשַׁלֵּ֑מָה יְשׁוּעָ֖תָה לַיהֹוָֽה׃ 

<a target = '_blank' href='https://hatanach.geulah.org.il/verse/citation.php?verse=Jonah2:11'/> (פרק ב פסוק יא)</a>וַיֹּ֥אמֶר יְהֹוָ֖ה לַדָּ֑ג וַיָּקֵ֥א אֶת־יֹונָ֖ה אֶל־הַיַּבָּשָֽׁה׃ פ

<a target = '_blank' href='https://hatanach.geulah.org.il/verse/citation.php?verse=Jonah3:1'/> (פרק ג פסוק א)</a>וַיְהִ֧י דְבַר־יְהֹוָ֛ה אֶל־יֹונָ֖ה שֵׁנִ֥ית לֵאמֹֽר׃

<a target = '_blank' href='https://hatanach.geulah.org.il/verse/citation.php?verse=Jonah3:2'/> (פרק ג פסוק ב)</a>ק֛וּם לֵ֥ךְ אֶל־נִֽינְוֵ֖ה הָעִ֣יר הַגְּדֹולָ֑ה וּקְרָ֤א אֵלֶ֨יהָ֙ אֶת־הַקְּרִיאָ֔ה אֲשֶׁ֥ר אָֽנֹכִ֖י דֹּבֵ֥ר אֵלֶֽיךָ׃

<a target = '_blank' href='https://hatanach.geulah.org.il/verse/citation.php?verse=Jonah3:3'/> (פרק ג פסוק ג)</a>וַיָּ֣קָם יֹונָ֗ה וַיֵּ֛לֶךְ אֶל־נִֽינְוֵ֖ה כִּדְבַ֣ר יְהֹוָ֑ה וְנִֽינְוֵ֗ה הָֽיְתָ֤ה עִֽיר־גְּדֹולָה֙ לֵֽאלֹהִ֔ים מַֽהֲלַ֖ךְ שְׁל֥שֶׁת יָמִֽים׃

<a target = '_blank' href='https://hatanach.geulah.org.il/verse/citation.php?verse=Jonah3:4'/> (פרק ג פסוק ד)</a>וַיָּ֤חֶל יֹונָה֨ לָבֹ֣וא בָעִ֔יר מַֽהֲלַ֖ךְ יֹ֣ום אֶחָ֑ד וַיִּקְרָא֨ וַיֹּאמַ֔ר עֹ֚וד אַרְבָּעִ֣ים יֹ֔ום וְנִֽינְוֵ֖ה נֶהְפָּֽכֶת׃

<a target = '_blank' href='https://hatanach.geulah.org.il/verse/citation.php?verse=Jonah3:5'/> (פרק ג פסוק ה)</a>וַיַּֽאֲמִ֛ינוּ אַנְשֵׁ֥י נִֽינְוֵ֖ה בֵּֽאלֹהִ֑ים וַיִּקְרְאוּ־צֹום֙ וַיִּלְבְּשׁ֣וּ שַׂקִּ֔ים מִגְּדֹולָ֖ם וְעַד־קְטַנָּֽם׃

<a target = '_blank' href='https://hatanach.geulah.org.il/verse/citation.php?verse=Jonah3:6'/> (פרק ג פסוק ו)</a>וַיִּגַּ֤ע הַדָּבָר֨ אֶל־מֶ֣לֶך נִֽינְוֵ֔ה וַיָּ֙קָם֙ מִכִּסְאֹ֔ו וַיַּֽעֲבֵ֥ר אַדַּרְתֹּ֖ו מֵֽעָלָ֑יו וַיְכַ֣ס שַׂ֔ק וַיֵּ֖שֶׁב עַל־הָאֵֽפֶר׃

<a target = '_blank' href='https://hatanach.geulah.org.il/verse/citation.php?verse=Jonah3:7'/> (פרק ג פסוק ז)</a>וַיַּזְעֵ֗ק וַיֹּ֙אמֶר֙ בְּנִֽינְוֵ֔ה מִטַּ֧עַם הַמֶּ֛לֶךְ וּגְדֹלָ֖יו לֵאמֹ֑ר הָֽאָדָ֨ם וְהַבְּהֵמָ֜ה הַבָּקָ֣ר וְהַצֹּ֗אן אַֽל־יִטְעֲמוּ֙ מְא֔וּמָה אַ֨ל־יִרְע֔וּ וּמַ֖יִם אַל־יִשְׁתּֽוּ׃

<a target = '_blank' href='https://hatanach.geulah.org.il/verse/citation.php?verse=Jonah3:8'/> (פרק ג פסוק ח)</a>וְיִתְכַּסּ֣וּ שַׂקִּ֗ים הָֽאָדָם֙ וְהַבְּהֵמָ֔ה וְיִקְרְא֥וּ אֶל־אֱלֹהִ֖ים בְּחָזְקָ֑ה וְיָשֻׁ֗בוּ אִ֚ישׁ מִדַּרְכֹּ֣ו הָֽרָעָ֔ה וּמִן־הֶֽחָמָ֖ס אֲשֶׁ֥ר בְּכַפֵּיהֶֽם׃

<a target = '_blank' href='https://hatanach.geulah.org.il/verse/citation.php?verse=Jonah3:9'/> (פרק ג פסוק ט)</a>מִֽי־יֹודֵ֣עַ יָשׁ֔וּב וְנִחַ֖ם הָֽאֱלֹהִ֑ים וְשָׁ֛ב מֵֽחֲרֹ֥ון אַפֹּ֖ו וְלֹ֥א נֹאבֵֽד׃

<a target = '_blank' href='https://hatanach.geulah.org.il/verse/citation.php?verse=Jonah3:10'/> (פרק ג פסוק י)</a>וַיַּ֤רְא הָֽאֱלֹהִים֙ אֶת־מַ֣עֲשֵׂיהֶ֔ם כִּי־שָׁ֖בוּ מִדַּרְכָּ֣ם הָֽרָעָ֑ה וַיִּנָּ֣חֶם הָֽאֱלֹהִ֗ים עַל־הָֽרָעָ֛ה אֲשֶׁר־דִּבֶּ֥ר לַֽעֲשֹֽׂות־לָהֶ֖ם וְלֹ֥א עָשָֽׂה׃ פ

<a target = '_blank' href='https://hatanach.geulah.org.il/verse/citation.php?verse=Jonah4:1'/> (פרק ד פסוק א)</a>וַיֵּ֥רַע אֶל־יֹונָ֖ה רָעָ֣ה גְדֹולָ֑ה וַיִּ֖חַר לֹֽו׃

<a target = '_blank' href='https://hatanach.geulah.org.il/verse/citation.php?verse=Jonah4:2'/> (פרק ד פסוק ב)</a>וַיִּתְפַּלֵּ֨ל אֶל־יְהֹוָ֜ה וַיֹּאמַ֗ר אָ֣֯נָּ֤ה יְהֹוָה֨ הֲלֹוא־זֶ֣ה דְבָרִ֗י עַד־הֱיֹותִי֙ עַל־אַדְמָתִ֔י עַל־כֵּ֛ן קִדַּ֖מְתִּי לִבְרֹ֣חַ תַּרְשִׁ֑ישָׁה כִּ֣י יָדַ֗עְתִּי כִּ֤י אַתָּה֙ אֵֽל־חַנּ֣וּן וְרַח֔וּם אֶ֤רֶךְ אַפַּ֨יִם֨ וְרַב־חֶ֔סֶד וְנִחָ֖ם עַל־הָֽרָעָֽה׃

<a target = '_blank' href='https://hatanach.geulah.org.il/verse/citation.php?verse=Jonah4:3'/> (פרק ד פסוק ג)</a>וְעַתָּ֣ה יְהֹוָ֔ה קַח־נָ֥א אֶת־נַפְשִׁ֖י מִמֶּ֑נִּי כִּ֛י טֹ֥וב מֹותִ֖י מֵחַיָּֽי׃

<a target = '_blank' href='https://hatanach.geulah.org.il/verse/citation.php?verse=Jonah4:4'/> (פרק ד פסוק ד)</a>וַיֹּ֣אמֶר יְהֹוָ֔ה הַֽהֵיטֵ֖ב חָ֥רָה לָֽךְ׃

<a target = '_blank' href='https://hatanach.geulah.org.il/verse/citation.php?verse=Jonah4:5'/> (פרק ד פסוק ה)</a>וַיֵּצֵ֤א יֹונָה֙ מִן־הָעִ֔יר וַיֵּ֖שֶׁב מִקֶּ֣דֶם לָעִ֑יר וַיַּעַשׂ֩ לֹ֨ו שָׁ֜ם סֻכָּ֗ה וַיֵּ֤שֶׁב תַּחְתֶּ֨יהָ֨ בַּצֵּ֔ל עַ֚ד אֲשֶׁ֣ר יִרְאֶ֔ה מַה־יִּֽהְיֶ֖ה בָּעִֽיר׃

<a target = '_blank' href='https://hatanach.geulah.org.il/verse/citation.php?verse=Jonah4:6'/> (פרק ד פסוק ו)</a>וַיְמַ֣ן יְהֹוָֽה־אֱ֠לֹהִים קִֽיקָיֹ֞ון וַיַּ֣עַל ׀ מֵעַ֣ל לְיֹונָ֗ה לִֽהְיֹ֥ות צֵל֨ עַל־רֹאשֹׁ֔ו לְהַצִּ֥יל לֹ֖ו מֵרָֽעָתֹ֑ו וַיִּשְׂמַ֥ח יֹונָ֛ה עַל־הַקִּֽיקָיֹ֖ון שִׂמְחָ֥ה גְדֹולָֽה׃

<a target = '_blank' href='https://hatanach.geulah.org.il/verse/citation.php?verse=Jonah4:7'/> (פרק ד פסוק ז)</a>וַיְמַ֤ן הָֽאֱלֹהִים֙ תֹּולַ֔עַת בַּֽעֲלֹ֥ות הַשַּׁ֖חַר לַמָּֽחֳרָ֑ת וַתַּ֥ךְ אֶת־הַקִּֽיקָיֹ֖ון וַיִּיבָֽשׁ׃

<a target = '_blank' href='https://hatanach.geulah.org.il/verse/citation.php?verse=Jonah4:8'/> (פרק ד פסוק ח)</a>וַיְהִ֣י ׀ כִּזְרֹ֣חַ הַשֶּׁ֗מֶשׁ וַיְמַ֨ן אֱלֹהִ֜ים ר֤וּחַ קָדִים֙ חֲרִישִׁ֔ית וַתַּ֥ךְ הַשֶּׁ֛מֶשׁ עַל־רֹ֥אשׁ יֹונָ֖ה וַיִּתְעַלָּ֑ף וַיִּשְׁאַ֤ל אֶת־נַפְשֹׁו֙ לָמ֔וּת וַיֹּ֕אמֶר טֹ֥וב מֹותִ֖י מֵֽחַיָּֽי׃

<a target = '_blank' href='https://hatanach.geulah.org.il/verse/citation.php?verse=Jonah4:9'/> (פרק ד פסוק ט)</a>וַיֹּ֤אמֶר אֱלֹהִים֙ אֶל־יֹונָ֔ה הַֽהֵיטֵ֥ב חָֽרָה־לְךָ֖ עַל־הַקִּֽיקָיֹ֑ון וַיֹּ֕אמֶר הֵיטֵ֥ב חָֽרָה־לִ֖י עַד־מָֽוֶת׃

<a target = '_blank' href='https://hatanach.geulah.org.il/verse/citation.php?verse=Jonah4:10'/> (פרק ד פסוק י)</a>וַיֹּ֣אמֶר יְהֹוָ֗ה אַתָּ֥ה חַ֨סְתָּ֙ עַל־הַקִּ֣יקָיֹ֔ון אֲשֶׁ֛ר לֹֽא־עָמַ֥לְתָּ בֹּ֖ו וְלֹ֣א גִדַּלְתֹּ֑ו שֶׁבִּן־לַ֥יְלָה הָיָ֖ה וּבִן־לַ֥יְלָה אָבָֽד׃

<a target = '_blank' href='https://hatanach.geulah.org.il/verse/citation.php?verse=Jonah4:11'/> (פרק ד פסוק יא)</a>וַֽאֲנִי֨ לֹ֣א אָח֔וּס עַל־נִֽינְוֵ֖ה הָעִ֣יר הַגְּדֹולָ֑ה אֲשֶׁ֣ר יֶשׁ־בָּ֡הּ הַרְבֵּה֩ מִֽשְׁתֵּֽ֯ים־עֶשְׂרֵ֨ה רִבֹּ֜ו אָדָ֗ם אֲשֶׁ֤ר לֹֽא־יָדַע֙ בֵּֽין־יְמִינֹ֣ו לִשְׂמֹאלֹ֔ו וּבְהֵמָ֖ה רַבָּֽה׃֯

</html>